остави тоу даръ твои прѣдъ олътаремъ ꙇ шедъ прѣжде съмири сѧ съ братромъ своимъ и тогда пришедъ принеси даръ твои
Бѫди оувѣщаѩ сѧ съ сѫпьремь своимь скоро доньдеже еси на пѫти съ нимь да не прѣдастъ тебе сѫдии ꙇ сѫдии тѧ прѣдастъ слоуѕѣ ꙇ въ темьницѫ въвръжетъ тѧ
аминь г҃лѭ тебѣ
не изидеши отъ тѫдѣ доньдеже въздаси послѣдьнии кодрантъ
Слꙑшасте ѣко речено бꙑⷭ҇ древънимъ
не прѣлюбꙑ сътвориши
азъ же г҃лѭ вамъ ѣко вьсѣкъ иже вьзьритъ на женѫ съ похотиѭ юже любꙑ сътвори съ неѭ въ с҃рдци своемь
аще же око твое десное съблажнаатъ тѧ ꙇзьми е и връзи отъ тебе
оунѣе бо ти естъ да погꙑблетъ единъ оудъ твоихъ а не вьсе тѣло твое въвръжено бѫдетъ въ ꙉеонѫ
ꙇ аште десна твоѣ рѫка съблажнаатъ тѧ оусѣци ѭ и връзи отъ себе
оунѣе бо ти естъ да погꙑблетъ единъ оудъ твоихъ а не вьсе тѣло твое идетъ въ ꙉеонѫ
речено же бꙑстъ
ꙇже аште поуститъ женѫ своѭ да дастъ еи кънигꙑ распоустънꙑѩ
азъ же г҃лѭ вамъ ѣко вьсѣкъ поуштаѩи женѫ своѭ развѣ словесе любодѣинааго творитъ ѭ прѣлюбꙑ дѣати ꙇ иже подъпѣгѫ поемлетъ прѣлюбꙑ творитъ
пакꙑ слꙑшасте ѣко речено бꙑⷭ҇ древьниимъ
не въ лъжѫ клънеши сѧ
въздаси же г҃ви клѧтвꙑ твоѩ
азъ же г҃лѭ вамъ не клѧти сѧ отънѫдъ ни н҃бмь ѣко прѣстолъ естъ б҃жии ни землеѭ҄ ѣко подъножие естъ ногама его ни и҃ерслмъмъ ѣко гⷬ҇дъ естъ великааго ц҃срѣ
ни главоѭ своеѭ клъни сѧ ѣко не можеши власа единого бѣла ли чръна сътворити
бѫди же слово ваше еи ей ꙇ҅ ни ни
лихое бо сеѭ отъ неприѣзни естъ
Слꙑшасте ѣко речено бꙑⷭ҇
око за око и зѫбъ за зѫбъ
азъ же г҃лѭ вамъ не противити сѧ зълоу
Нъ аще кто тѧ оударитъ въ деснѫѭ ланитѫ обрати емоу и дроугѫѭ҄
ꙇ хотѧщоумоу сѫдъ приѩти съ тобоѭ и ризѫ твоѭ възѧти отъпоусти емоу и срачицѫ твоѭ
и аще къто поиметъ тѧ по силѣ попьрище едино ꙇди съ нимь дьвѣ
Просѧштоумоу оу тебе даи ꙇ хотѧштаго отъ тебе заѩти не отъврати
слꙑшасте ѣко речено естъ
възлюбиши искрьнѣго своего ꙇ вьзненавидиши врага своего
азъ же г҃лѭ вамъ
любите врагꙑ вашѧ
б҃лагслвите клънѫштѧѩ вꙑ
добро творите ненавидѧштиимъ васъ
ꙇ молите за творѧщѧѩ вамъ напасти и изгонѧщѧѩ вꙑ да бѫдете с҃нве о҃тца вашего иже естъ на н҃ебсхъ ѣко слъньце свое сьѣатъ на зълꙑ и благꙑ ꙇ҅ дъждитъ на праведънꙑ и на неправедънꙑ
аще бо любите любѧщѧѩ вꙑ кѫѭ҄ мъздѫ имате
не и мꙑтаре ли тожде творѧтъ
ꙇ аще цѣлоуете дроугꙑ вашѧ токъмо что лихо творите
не и мꙑтаре ли тако творѧтъ
бѫдѣте оубо вꙑ съвръшени ѣко и отецъ вашъ н҃бскꙑ съвръшенъ естъ
Вьнемлѣте милостꙑнѧ вашеѩ не творити прѣдъ ч҃лвкꙑ да видими бѫдете ими
аште ли же ни мъздꙑ не имате отъ о҃тца вашего иже естъ на н҃бсхъ
егда оубо твориши милостꙑнѭ҄ не въстрѫби прѣдъ собоѭ҄ ѣко ѵпокрити творѧтъ въ съньмиштихъ и въ стъгнахъ да прославѧтъ сѧ отъ ч҃лвкъ
аминь г҃лѭ вамъ
вьсприимѫтъ мъздѫ своѭ҄
Тебѣ же творѧщю милостꙑнѭ да не чюетъ шюица твоѣ чьто творитъ десꙿница твоѣ да бѫдетъ милостꙑни твоѣ въ таинѣ и о҃тцъ твои видѧи въ таинѣ въздастъ тебѣ авѣ
ꙇ҅ егда молиши сѧ не бѫди ѣко и лицемѣри
ѣко любѧтъ на сонъмиштихъ и въ стъгнахъ и на распѫтихъ стоѩште молити сѧ да ѣвѧтъ сѧ чловѣкомъ
аминь г҃лѭ вамъ ѣко въсприемлѭтъ мъздѫ своѭ҄
тꙑ же егда молиши сѧ въниди въ клѣть твоѭ и затвори двьри твоѩ
помоли сѧ о҃тцоу твоемоу въ таинѣ ꙇ҅ о҃тцъ твои видѧи въ таинѣ въздастъ тебѣ авѣ
Молѧще же сѧ не лихо г҃лте ѣкоже и ѩзꙑчъници
мьнѧтъ бо сѧ ѣко во мъноѕѣ г҃лни своемь оуслꙑшани бѫдѫтъ
не подобите сѧ оубо имъ
вѣстъ бо отецъ вашъ ихъже трѣбоуете прѣжде прошениѣ вашего
тако оубо молите вꙑ сѧ
Ѡ҅тьче нашъ иже си на н҃бсхъ да с҃вт сѧ имѧ твое
да придетъ ц҃срествие твое
да бодетъ волѣ твоѣ ѣко на н҃бси и на земи
хлѣбъ нашъ наставъшааго дьне даждъ намъ дънесь
ꙇ отъпоусти намъ длъгꙑ нашѧ ѣко и мꙑ отъпоуштаемъ длъжъникомъ нашимъ
ꙇ не вьведи насъ въ напасть нь избави нꙑ отъ неприѣзни ѣко твое естъ ц҃срствие ꙇ сила и слава вь вѣкꙑ аминь
Аще оубо отъпоущаете ч҃лвкмъ съгрѣшениѣ ихъ отъпоуститъ и вамъ о҃тцъ вашъ н҃ебескꙑ
аште ли не отъпоущаете ч҃лвкомъ съгрѣшени ихъ ни о҃тцъ вашъ отъпоуститъ съгрѣшении вашихъ
егда же постите сѧ не бѫдѣте ѣко и ѵ҅покрити
просмраждаѭтъ бо лица своѣ да бѫ сѧ авили ч҃лвкомъ постѧще
аминъ г҃лѭ вамъ ѣко въсприемлѭтъ мъздѫ своѭ҄
тꙑ же постѧ сѧ помажи главѫ своѭ҄ ꙇ лице твое оумꙑи да не авиши сѧ ч҃лвкмъ постѧ сѧ нъ отъцоу твоемоу иже естъ въ таинѣ
ꙇ о҃тцъ твои видѧи въ таинѣ въздастъ тебѣ ѣвѣ
Не съкрꙑваите себѣ съкровишта на земи ꙇ҅деже чръвъ и тьлѣ тьлитъ ꙇ҅деже татие подъкопаваѭ҄тъ й крадѫтъ
съкрꙑваите же себѣ съкровишта н҃бсе ꙇдеже ни чръвь ни тьлѣ тьлитъ идеже татие не подъкопаваѭтъ ни крадѫтъ
ꙇдеже бо естъ съкровище ваше тоу и с҃рдце ваше
Свѣтильникъ тѣлоу естъ око
аще оубо бѫдетъ око твое просто вьсе тѣло твое свѣтъло бѫдетъ
аште ли око твое лѫкаво бѫдетъ вьсе тѣло твое тьмъно бѫдетъ
аще оубо свѣтъ иже въ тебѣ тъма естъ тѣ тъма кольми
никꙑ же рабъ можетъ дьвѣма господьма работати
ли бо единого въсненавидитъ а дроугаго вьзлюбитъ ли единого дръжитъ сѧ а о дроуѕѣемь неродити начьнетъ
не можете б҃оу работати и мамонѣ
сего ради г҃лѭ вамъ
не пьцѣте сѧ д҃шеѭ вашеѭ что ѣсте ли что пиете ни тѣломъ вашимъ въ что облѣчете сѧ
не ⷣ҇ша ли больши естъ пиштѧ и тѣло одеждѧ
възьрите на пⷮ҇ицѧ н҃бскꙑѩ ѣко не сѣѭ҄тъ ни жьнѭтъ ни събираѭтъ вь житьницѫ ꙇ о҃тцъ вашъ н҃бскꙑ питѣетъ ѩ
не вꙑ ли паче ихъ лоучъши есте
кто же отъ васъ пекꙑ сѧ можетъ приложити тѣлесе своемь лакоть единъ
ꙇ о одежди что сѧ печете
съмотрите кринъ селънꙑхъ како растѫтъ
не троуждаѭ҄тъ сѧ ни прѧдѫтъ
г҃лѭ же вамъ ѣко ни соломонъ во вь сеи славѣ своеи облѣче сѧ ѣко единъ отъ сихъ
аще же сѣно селъное дьнесъ сѫштее а оутрѣ въ огнь вьметомо б҃ъ тако ѡдѣетъ кольми паче васъ маловѣри
не пьцѣте сѧ оубо г҃лѭще
что ѣмъ ли что пиемъ
ли чимъ одеждемъ сѧ
вьсѣхъ бо сихъ ѩ҃зци ищѫтъ
вѣстъ бо отецъ вашъ н҃бскꙑ ѣко трѣбоуете сихъ вьсѣхъ
ꙇштѣте же паче ц҃срствиѣ б҃жиѣ ꙇ҅ правъдꙑ его ꙇ҅ си вьсѣ приложѧтъ сѧ вамъ
не пьцѣте сѧ оубо на оутрѣи
оутрни бо день собоѭ печетъ сѧ
довьлетъ дьни зълоба своѣ
Ꙇ егда приближи сѧ въ е҃рслмъ ꙇ приде въ витфаꙉиѭ къ горѣ елеоньсцѣ тъгда и҃с посъла дъва оученика своѣ
ꙇ г҃ла има
идѣта въ весь ѣже естъ прѣмо вама ꙇ абье обрѧштета осьлѧ привѧзано и жрѣбѧ съ нимь
ꙇ отрѣшъша приведѣта ми е
ꙇ аще речетъ кто вама что речета ѣко г҃ь трѣбоуетъ ею
ꙇ абье же посълетъ ѣ
Се же вьсе бꙑстъ да събѫдетъ сѧ реченое п҃ркмъ г҃лѭщемъ
ръцѣте дъщери сионовѣ
се ц҃сръ твои грѧдетъ тебѣ кротокъ и вьсѣдъ на осьлѧ ꙇ жрѣбѧ с҃на ѣрьмьнича
Шедъша же оученика и сътворьша ѣже повелѣ има и҃с привѣсте осьлѧ и жрѣбѧ ꙇ възложишѧ връхоу ризꙑ своѩ ꙇ вьсѣде връхоу ихъ
мъножѣише же народи постълашѧ ризꙑ своѩ по пѫти
дроузии же рѣзахѫ вѣтви отъ дрѣва и постилахѫ по пѫти
народи же ходѧштеи прѣдъ нимъ ꙇ вь слѣдъ зъваахѫ г҃лѭште
Ѡ҅санна с҃нови давꙑдовоу б҃л҃гослвнъ грѧдꙑ въ імѧ г҃не ѡ҅санна въ вꙑшъниихъ
ꙇ въшедъшоу емоу въ иероусалимъ потрѧсе сѧ весь градъ г҃лѧ
кто сь естъ
народи же г҃лаахѫ ѣко
сь естъ и҃с пророкъ ꙇже отъ назарета галилеискааго
ꙇ вьниде и҃с въ ц҃рквъ б҃жиѭ҄ ꙇ изгъна вьсѧ продаѭштѧѩ ꙇ коупоуѭштѧѩ въ ц҃ркве ꙇ дъскꙑ тръжьникъ испровръже ꙇ сѣдалишта продаѭштихъ голѫби ꙇ г҃ла имъ
писано естъ
храмъ мои храмъ молитвѣ наречетъ сѧ
вꙑ же сътвористе и врътъпъ разбоиникомъ
Ꙇ пристѫпишѧ къ немоу хроми и слѣпии въ ц҃ркве и исцѣли ѩ҅
Видѣвъше же арьхиереи и кънижьници чюдеса ѣже сътвори ꙇ отрокꙑ зовѫщѧ въ ц҃ркве ꙇ г҃лѭштѧ Ѡ҅санна с҃нови д҃вдвоу негодовашѧ и рѣшѧ емоу
слꙑшиши ли что сии г҃лѭтъ
ꙇ҃с же рече имъ
ей
нѣсте ли чьли николиже ѣко из оустъ младьнечь и съсѫштихъ съвръшилъ еси хвалѫ
ꙇ оставль ѩ изиде вънь из града въ витаниѭ ꙇ въдвори сѧ тоу
Ютро же възвраштъ сѧ въ градъ възалка
ꙇ оузьрѣвь смоковьницѫ единѫ при пѫти приде къ неи ꙇ ничъсоже не обрѣте на неи тъкмо листвье едино ꙇ г҃ла еи
да николиже плода отъ тебе не бѫдетъ въ вѣкъ
ꙇ абье исъше смоковьница
ꙇ видѣвъше оученици дивишѧ сѧ г҃лште
како абье оусъше смоковьніца
Отъвѣщавъ же и҃с рече имъ
аминь г҃лѭ вамъ
аще имате вѣрѫ и не оусѫмьните сѧ не ткмо смоковьничъное сътворите нъ аште и горѣ сеи речете двигни сѧ ꙇ въвръѕи сѧ въ море бѫдетъ
ꙇ вьсего егоже въспросите въ молитвѣ вѣроуѭще приимете
ꙇ егда приде въ ц҃рквъ пристѫпишѧ къ немоу оучѧщю архиереи҅ и старьци людьстии г҃лще
коеѭ властиѭ си твориши ꙇ кто ти дастъ область сиѭ҄
отъвѣштавъ же и҃с рече имъ
въпрошѫ вꙑ и азъ единого словесе еже аште речете мънѣ и азъ вамъ рекѫ коеѭ властиѭ си творѭ҄
кръщение иоаново отъ кѫдѫ бѣ съ н҃бсе ли или отъ ч҃лвкъ
они же помꙑшлѣхѫ вь себѣ г҃лѭште
аште речемъ съ небесе по чъто оубо не ѩсѧ емоу вѣрꙑ
аште ли речемъ отъ ч҃лкъ боимъ сѧ народа
вьси бо ѣко п҃рка имѫтъ иоана
отъвѣштавъше же и҃сви рѣшѧ
не вѣмъ
рече имъ и тъ
ни азъ г҃лѭ вамъ коеѭ властиѭ҄ си творѭ
Чьто же сѧ мьнитъ вамъ
ч҃къ етеръ имѣ дьвѣ чѧдѣ
ꙇ пришедъ къ пръвоумоу рече
чѧдо иди дьнесь
дѣлаи вь виноградѣ моемъ
онъ же отъвѣштавъ рече
не хощѫ
послѣдь же раскаавъ сѧ иде
ꙇ пристѫпь къ дроугоумоу рече такожде
онъ же отъвѣштавъ рече
азъ идѫ г҃и
и не иде
кꙑ отъ обоѭ сътвори волѭ отьчѫ
г҃лшѧ емоу
пръвꙑ
г҃ла имъ и҃с
аминъ г҃лѭ вамъ ѣко мꙑтаре и любодѣицѧ варѣѭтъ вꙑ въ ц҃срствии б҃жии
приде бо иоанъ к҃рститель пѫтемь праведъномъ ꙇ не ѩсте емоу вѣрꙑ
мꙑтаре же и любодѣицѧ ѩсѧ емоу вѣрѫ
вꙑ же видѣвъше и не раскаасте сѧ послѣдь ѩти емоу вѣрѫ
Ꙇ҅нѫ притъчѫ слꙑшите
ч҃лкъ бѣ домовитъ ꙇже насади виноградъ ꙇ оплотомъ і огради ꙇ ископа вь немь точило ꙇ созъда въ немъ стлъпъ ꙇ въдастꙑ и дѣлателемъ и отиде
егда же приближи сѧ врѣмѧ плодомъ посъла рабꙑ своѩ къ дѣлателемъ приѩти плодꙑ его
емъше же дѣлателе рабꙑ его ового бишѧ ового же оубишѧ ового же камениемь побишѧ
пакꙑ посъла инꙑ рабꙑ мъножѣишѧ пръвꙑхъ ꙇ сътворишѧ имъ тожде
послѣдь же посъла къ нимъ с҃нъ свои г҃лѧ
оусрамлѣѭтъ сѧ с҃на моего
дѣлателе же егда оузьрѣшѧ с҃нъ рѣшѧ вь себѣ
сь естъ наслѣдъникъ
придѣте
оубимъ і ꙇ оудръжимъ достоѣние его
ꙇ емъше и извѣсѧ вонъ из винограда ꙇ оубишѧ и
зълꙑ зълѣ погоубитъ ѩ
и виноградъ прѣдастъ инѣмъ дѣлателемъ ꙇже въздадѧтъ емоу плодꙑ въ врѣмена своѣ
г҃ла имъ и҃с
нѣсте ли чьли николиже въ кънигахъ
камень егоже не врѣдоу сътворишѧ зиждѫштеи съ бꙑстъ въ главѫ ѫгълѫ
отъ б҃а бꙑстъ си и естъ дивъна въ очию нашею
Сего ради г҃лѭ вамъ ѣко отъиметъ сѧ отъ васъ ц҃срствие б҃жие ꙇ дастъ сѧ ѩ҃зкоу творѧштоумоу плодъ его ꙇ падꙑ на камене семъ съкроушитъ сѧ а на немъже падетъ сътъретъ і
ꙇ слꙑшавъше архиереи и фарисеи притъчѫ его разоумѣшѧ ѣко о нихъ г҃лаше
ꙇ искѫште ѩти и оубоѣшѧ сѧ народа понеже ѣко пророка имѣахѫ и
ꙇ ишедъ и҃с и ц҃ркве ꙇдѣаше ꙇ пристѫпишѧ къ немоу оученици его показати емоу зъданиѣ ц҃рквънаѣ
онъ же отъвѣштавъ рече имъ
не видите ли вьсѣхъ сихъ
аминь г҃лѭ вамъ
не иматъ съде остати камень на камени ꙇ҅же не разоритъ сѧ
Сѣдѧштю же емоу на горѣ елеооньсцѣ пристѫпишѧ къ немоу оученици его единомоу г҃лще
повѣждъ намъ когда си бѫдѫтъ ꙇ что естъ знамение твоего пришествиѣ и коньчание вѣка
ꙇ отъвѣштавъ и҃с рече имъ
Блюдѣте сѧ
никтоже васъ да не прѣльститъ
мъноѕи бо придѫтъ въ імѧ мое г҃лѭще
азъ есмъ х҃ъ
ꙇ҅ мъногꙑ прѣльстѧтъ
оуслъшати же имате брани ꙇ слꙑшаниѣ брании
видите
не оужасаите сѧ
подобаатъ бо вьсѣмъ бꙑти
нъ не тогда естъ коньчина
въстанетъ бо ѩ҃зкъ на ѩ҃зкъ ꙇ҅ ц҃ство на ц҃срство ꙇ бѫдѫтъ глади и пагоубꙑ ꙇ трѫси по мѣста
вьсѣ же си начѧло болѣзнии
Тъгда прѣдадѧтъ вꙑ въ скръбь ꙇ оубьѭтъ вꙑ ꙇ бѫдете ненавидими вьсѣми ѩ҃зкꙑ ꙇмене моего ради
ꙇ тъгда съблазнѧтъ сѧ мьноѕи ꙇ дроугъ дроуга прѣдастъ ꙇ вьзненавидитъ дроугъ дроуга
ꙇ мъноѕи лъжии п҃рци въстанѫтъ ꙇ прѣльстѧтъ мъногꙑ
ꙇ за оумъножение безакониѣ ꙇсѧкнетъ любꙑ мъногꙑхъ
прѣтръпѣвꙑ же до коньца тъ с҃пст сѧ
Ꙇ҅ проповѣстъ сѧ е҃внꙉлие ц҃срствиѣ по вьсеи вьселенѣи вь съвѣдѣтельство вьсѣмъ ѩзꙑкомъ и тъгда придетъ коньчина
Егда же оузьрите мръзость запоустѣниѣ реченѫѭ данииломъ п҃ркмь стоѩштѫ на мѣстѣ ꙇже чьтетъ да разоумѣваатъ Тъгда сѫштеи въ іюдеи да бѣгаѭтъ на горꙑ ꙇ иже на кровѣ да не сълазитъ вьзѧти еже естъ въ храмѣ его ꙇ иже на селѣ такожде да не възвратитъ сѧ вьспѧть вьзѧтъ ризъ своихъ
Горе же непраздънꙑмъ и доѩштимъ въ тꙑ дьни
Молите же сѧ да не бѫдетъ бѣство ваше зимѣ ни въ соботѫ
Бѫдетъ бо тогда скрьбь велиѣ ѣкаже нѣстъ бꙑла отъ начѧла въсего мира до селѣ ни иматъ бꙑти
и аще не бишѧ прѣкратили сѧ дъне ти не би оубо съпс҃л сѧ вьсѣка плъть
за избъранꙑѩ же прѣкратѧтъ сѧ дьне ти
тъгда аште кто вамъ речетъ се съде х҃ъ ли сьде не имѣте вѣрꙑ
Въстанѫтъ бо лъжи хръсти и лъжи п҃рци и дадѧтъ знамениѣ велиѣ и чюдеса ѣко прѣльстити аште естъ възможъно избъранꙑѩ
се прѣжде рѣхъ вамъ
аще же рекѫтъ вамъ се въ поустꙑни естъ не изидѣте
се въ съкровиштихъ
не имѣте вѣрꙑ
ѣкоже бо млъни исходитъ отъ въстокъ ꙇ авлѣатъ сѧ до западъ тако бѫдетъ и пришествие с҃на ч҃лчьскааго
ꙇдеже бо аште бѫдетъ троупъ тоу съберѫтъ сѧ орьли
абие же по скръби дьнии тѣхъ слъньце мръкнетъ и лоуна не дастъ свѣта своего ꙇ звѣздꙑ съпадѫтъ с н҃бсе ꙇ силꙑ небескꙑѩ҅ двигнѫтъ сѧ
ꙇ тъгда авитъ сѧ знамение с҃на ч҃лвчъскааго на н҃бсе ꙇ тъгда въсплачѫтъ сѧ въсѣ колѣна землъскаѣ҅ ꙇ оузьрѧтъ с҃на ч҃лвчскааго грѧдѫшта на облацѣхъ небесъскꙑхъ съ силоѭ и славоѭ҄ велиеѭ҄
ꙇ посълетъ а҃нꙉлꙑ съ гласомъ велиемь трѫбънꙑмь ꙇ съберетъ избъранꙑѩ его отъ четꙑръ вѣтръ отъ к҃нцъ н҃бсъ до конецъ ихъ
Отъ смоковъницѧ же наоучите сѧ притъчи
егда оуже вѣѣ еѩ бѫдетъ млада и листвье прозѧбнетъ вѣсте ѣко близъ естъ жѧтва
такожде и вꙑ егда оузьрите вьсѣ си вѣдите ѣко близъ естъ при двьрехъ
аминь ⷢ҇лѭ вамъ ѣко не мимо идетъ родо сь доньдеже вьсѣ си бѫдѫтъ
н҃бо и землѣ мимо идетъ а словеса моѣ не мимо идѫтъ
а о дьни томъ и о годинѣ тои никтоже не вѣстъ ни а҃нꙉли н҃бсции тъкмо о҃тцъ единъ
ѣкоже бо во дьни ноевꙑ тако бѫдетъ и въ дьни с҃на ч҃лвчскааго
ѣко бо бѣхѫ въ дьни прѣжде потопа ѣдѫще и пьѭште женѧще сѧ и посагаѭште до негоже дьне вьниде ное вь ковьчегъ ꙇ не ощютишѧ доньдеже приде вода и вьзѧтъ вьсѧ тако бѫдетъ и пришествие с҃на ч҃лвчскааго
тъгда дъва бѫдете на селѣ
единъ поемлѭтъ
а дроугꙑ оставлѣатъ сѧ
дьвѣ мелѭщи въ жрънъвахъ
едина поемлетъ сѧ и едина оставлѣатъ сѧ
бьдите оубо ѣко не вѣсте въ кѫѭ годинѫ г҃ь вашъ придетъ
се же вѣдите ѣко аще би вѣдѣлъ г҃нъ храма въ кѫѭ стражѫ тать придетъ бьдѣлъ оубо би ꙇ не би оставилъ подърꙑти храма своего
сего ради и вꙑ бѫдѣте готови ѣко вь ньже не мъните часъ сн ч҃скꙑ придетъ
Кто оубо естъ вѣрънꙑ рабъ и мѫдрꙑ егоже постави г҃ъ надъ домомь своимъ да дастъ имъ вь врѣмѧ пиштѫ ихъ
блаженъ рабъ тъ егоже пришедъ гⷩ҇ъ свои обрѧштетъ тако творѧшта
аминь г҃лѭ вамъ ѣко надъ вьсѣмь имѣниемъ поставитꙑ и҅
аште ли речетъ зълꙑ рабъ въ с҃ръдци своемь кьснитъ мои г҃нъ прити ꙇ начьнетъ бити клеврѣтꙑ своѩ ѣсти же и пити съ пиѣницами придетъ г҃нъ раба того вь день вь ньже не чаетъ ꙇ въ часъ въ ньже не вѣстъ ꙇ протешетъ і полъма ꙇ чѧсть его съ ѵ҅покритꙑ положитъ
тоу бѫдетъ плачь и скрьжетъ зѫбомъ
ꙇ придѫ на онъ полъ морѣ въ странѫ гадаринскѫ
Ꙇ излѣзъшоу емоу ис кораблѣ абие сърѣте и отъ гробъ ч҃къ нечистомъ д҃хмъ ꙇже жилиште имѣаше въ гробѣхъ ꙇ ни желѣзномъ ѫжемь его никтоже не можааше съвѧзати зане мъногꙑ кратꙑ пѫтꙑ и ѫжи желѣзнꙑ съвѧзанѫ сѫщю прѣтръзаахѫ сѧ отъ него ѫжа желѣзна и пѫта съкроушаахѫ сѧ ꙇ никтоже его не можааше оумѫчити и вꙑ-инѫ день и ношть въ гробѣхъ и въ горахъ бѣ вьпиѩ и
тлъкꙑ сѧ камениемь
оузьрѣвъ же и҃са из далече тече и поклони сѧ емоу ꙇ възъпивъ гласомъ велиемь г҃ла
что мьнѣ и тебѣ и҃се с҃не б҃а вꙑшънѣаго
заклинаѭ тѧ б҃мъ
не мѫчи мене
г҃ла емоу
изиди д҃ше нечистꙑи отъ ч҃лвка
ꙇ въпрашаше и
како ти естъ і҅мѧ
ꙇ г҃ла емоу
леꙉеонъ мьнѣ естъ и҅мѧ ѣко мъноѕи есмъ
ꙇ молѣше и мъного да не посълетъ ихъ кромѣ странꙑ
бѣ же тоу стадо свино пасомо велие при горѣ
ꙇ молишѧ и вьси бѣси г҃лѭште
посъли нꙑ вь свиниѩ да вь нѧ вьнидемь
ꙇ абие повелѣ имъ и҃съ
ꙇ ишедъше д҃си нечистии вьнидѫ вь свиниѩ ꙇ оустръми сѧ стадо по брѣгоу въ море бѣ же ихъ ѣко дъвѣ тꙑсѫшти ꙇ оутапаахѫ въ мори
ꙇ пасѫшти свиниѩ бѣжашѧ ꙇ вьзвѣстишѧ въ градѣ и на селѣхъ
ꙇ придѫ видѣтъ что естъ бꙑвъшее
придѫ къ и҃сви и видѣшѧ бѣсъновавъшааго сѧ сѣдѧща обльчена ꙇ съмꙑслѧшта имѣвъшааго леꙉеонъ ꙇ оубоѣшѧ сѧ и повѣдѣшѧ имъ видѣвъшеи како бꙑстъ бѣсъноуемоу ꙇ о свиниѣхъ
ꙇ начѧсѧ молити и отити отъ прѣдѣлъ ихъ
ꙇ въходѧштю емоу въ ладиицѫ молѣаше и бѣсъновавꙑ сѧ да би съ нимь бꙑлъ
ꙇ҃съ же не дастъ емоу нъ г҃ла емоу
иди въ домъ твои къ твоимъ
ꙇ вьзвѣсти имь елико ти г҃ъ сътвори и помилова тѧ
ꙇ иде и начѧтъ проповѣдати въ декаполи елико сътвори емоу и҃съ ꙇ вьси дивлѣахѫ сѧ
ꙇ прѣѣвъшю и҃сви въ кораби пакꙑ на онъ полъ събъра сѧ народъ мъногъ о немь ꙇ бѣ при мори
ꙇ се приде единъ отъ архисоунагогъ ꙇменемь иаирь ꙇ видѣвъ і паде на ногоу его ꙇ молѣше и мъного г҃лѧ ѣко
дъшти моѣ на коньчинѣ естъ
да пришедъ възложи на нѭ рѫцѣ да с҃псна бѫдетъ и оживетъ
ꙇ иде съ нимь ꙇ по немь идѣаше народъ мъногъ ꙇ оугнѣтаахѫ и
ꙇ жена едина сѫшти въ точении кръве лѣтъ дьвѣ на десѧте ꙇ много пострадавъши отъ мъногъ балии ꙇ иждивъши вьсе свое ꙇ ни единоѩ польѕѧ обрѣтъши нъ паче въ горе пришьдъши слꙑшавъши о и҃сѣ пришедъши въ народѣ съ зади прикосно сѧ ризѣ его
г҃лаше бо ѣко
аште прикоснѫ сѧ понѣ ризѣ его с҃псна бѫдѫ
ꙇ абие исѧкнѫ источьникъ кръве еѩ ꙇ разоумѣ тѣломъ ѣко цѣлѣатъ отъ ранꙑ
ꙇ абье и҃съ оштюшть вь себѣ силѫ ишедъшѫ отъ него обраштъ сѧ вь народѣ г҃лаше
кто прикоснѫ сѧ ризахъ моихъ
ꙇ г҃лашѧ емоу оученици его
видиши народъ оугнѣтаѭштъ тѧ ꙇ г҃леши
къто сѧ прикоснѫ сѧ мънѣ
ꙇ озирааше сѧ видѣти сътворьшѫѭ се
Жена же оубоѣвъши сѧ и трепещѫшти вѣдѫщи еже бꙑстъ еи приде и припаде къ немоу ꙇ рече емоу въсѫ истинѫ
и҃съ же рече еи
дъшти вѣра твоѣ с҃пс тѧ
иди съ миромъ
ꙇ бѫди цѣла отъ ранꙑ твоеѩ҅
Ꙇ еште г҃лѭштоу емоу придѫ отъ архисѵнагога г҃лѭште ѣко
дъшти твоѣ оумьрѣтъ
что движеши оучителѣ
ꙇ҃съ же абие слꙑшавъ слово г҃лемое г҃ла архисѵнагогови
не бои сѧ
тъкмо вѣроуи
ꙇ не остави ити по себѣ ни единого же тъкмо петра и иѣкова ꙇ иоана братра иѣковлѣ
ꙇ приде въ домъ архисѵнагоговъ ꙇ видѣ мльвѫ и плачѫштѧ сѧ ꙇ кричѧштѧ мъного ꙇ въшедъ г҃ла имъ
чьто млъвите и плачете сѧ
отроковица нѣстъ оумръла нъ съпитъ
ꙇ рѫгаахѫ сѧ емоу
онъ же изгънавъ вьсѧ поѩтъ о҃тца отроковицѧ и матерь ꙇ иже бѣшѧ съ нимь ꙇ вьниде идеже бѣ отрочѧ лежѧ
ꙇ емъ за рѫкѫ отроковицѫ г҃ла еи
талитакоумъ еже естъ съказаемое
дѣвице тебѣ г҃лѭ
въстани
ꙇ абие въста дѣвица и хождааше
бѣ бо лѣтома дъвѣма на десѧте
ꙇ оужаснѫшѧ сѧ оужасомь велиемь
ꙇ запрѣти имъ мъного да никтоже не оувѣстъ сего ꙇ рече дати еи ѣсти
Ꙇ изиде отъ тѫдоу ꙇ приде въ отечьствие свое ꙇ по немь идѫ оученици его
ꙇ бꙑвъши соботѣ начѧтъ на сьнмишти оучити ꙇ мънози слꙑшавъше дивлѣхѫ сѧ г҃лѭще
отъ кѫдоу се естъ семоу ꙇ что прѣмѫдрость данаѣ емоу
ꙇ силꙑ таковꙑ рѫкама его бꙑваѭтъ
не сь ли естъ тектонъ с҃нъ мариинъ братръ же иѣковоу и оси и юдѣ и симоноу
не и ли сестрꙑ его сѫтъ оу насъ сьде
ꙇ съблажнаахѫ сѧ о немь
Г҃лааше же имъ и҃съ ѣко нѣстъ пророкъ без чьсти тъкъмо въ своемь отьчьствии и въ рождении и въ домоу своемь
не можааше тоу ни единоѩ силꙑ сътворити
тъкмо на мало недѫжьникъ рѫцѣ възложь исцѣли
ꙇ диви сѧ за невѣръство ихъ
ꙇ объхождаше градъцѧ оучѧ
Ꙇ призъвавъ оба на десѧте и начѧтъ ѩ сълати дъва нъ дъва ꙇ дааше имъ власть на д҃сѣхъ нечистꙑхъ ꙇ запрѣти имъ да ничьсоже не вьземлѭтъ на пѫть тъкмо жезлъ единъ ни пирꙑ ни хлѣба ни при поѣсѣ мѣди нъ обоувенꙑ въ сандалиѩ ꙇ не облачити сѧ вь дъвѣ ризѣ
ꙇ҅ г҃лаше имъ
идеже колижъдо вънидете въ домъ тоу прѣбꙑваите доньдеже изидете отъ тѫдѣ
А҅минь г҃лѭ вамъ
отърадьнѣе бѫдетъ содомомъ ли гоморѣнемь вь день сѫдънꙑи неже градоу томоу
ꙇ ишедъше проповѣдаахѫ да покаѭтъ сѧ ꙇ бѣсꙑ мъногꙑ изгонѣахѫ ꙇ мазаахѫ олеемъ мъногꙑ недѫжънꙑ и исцѣлѣахѫ
Ꙇ оуслꙑшавъ ц҃сръ иродъ слоухъ и҃свъ ѣвѣ бꙑстъ имѧ его ꙇ г҃лаше ѣко иоанъ кръстѧи въста отъ мрътвꙑхъ ꙇ сега ради силꙑ дѣѭтъ сѧ о немъ
ꙇни же г҃лахѫ ѣко илиѣ естъ ѣко единъ отъ п҃ркъ
слꙑшавъ же иродъ рече ѣко
егоже азъ оусѣкнѫхъ иоана сь естъ
тъ въста отъ мрътвꙑхъ
Тъ бо иродъ посълавъ ѩтъ иоана ꙇ съвѧза и въ темьници ꙇродиѣдꙑ ради женꙑ филипа братра своего ѣко ожени сѧ еѭ
г҃лаше бо иоанъ иродови
не достоитъ тебѣ имѣти женꙑ филипа братра своего
ꙇродиѣ же гнѣвааше сѧ на нь ꙇ хотѣаше и оубити и не можааше
ꙇродъ бо боѣаше сѧ иоана вѣдꙑ и мѫжа праведъна и с҃та и хранѣаше и ꙇ послоушаѩ его мъного творѣше ꙇ въ сласть его послоушааше
ꙇ приклоучьшю сѧ дьни потрѣбъноу егда иродъ рождъствоу своемоу вечерѭ творѣаше кънѧѕемъ своимъ и тꙑсѫштьникомъ ꙇ старѣишинамъ галилеискамъ и въшедъши дъштери еѩ иродиѣдѣ ꙇ плѧсавъши и оугождъши иродови ꙇ възлежѧштиимъ съ нимъ рече ц҃срь дѣвици
проси оу мене емоуже аште хощеши и дамъ ти
ꙇ клѧтъ сѧ еи ѣко
егоже аште просиши дамь ти до полъ ц҃с҃рствиѣ моего
она же ишедъши рече къ матери своеи
чесо прошѫ
она же рече
главꙑ иоана к҃рстителѣ
ꙇ въшедъши абие съ тъштаниемь къ ц҃срю проси г҃лѭшти
хощѫ да даси ми отъ него на блюдѣ главѫ иоана крьстителѣ
ꙇ прискръбенъ бꙑстъ ц҃срь
за клѧтвꙑ и възлежѧщиихъ съ нимъ не въсхотѣ отърещи сѧ еи
ꙇ абие посълавъ ц҃срь воина повелѣ принести главѫ его
онъ же шедъ оусѣкнѫ и вь темьници ꙇ принесе главѫ его на мисѣ и дастъ ѭ дѣвици ꙇ дѣвица дастъ ѭ матери своеи
и слꙑшавъше оученици его вьзѧсѧ троупъ его и положишѧ и въ гробѣ
и събърашѧ сѧ а҃пли къ и҃соу ꙇ вьзвѣстишѧ емоу вьсѣ елико сътворишѧ и елико наоучишѧ
Ꙇ҅ рече имъ
придѣте вꙑ сами въ поусто мѣсто едини ꙇ почиите мало
бѣахѫ бо приходѧштии ꙇ оходѧштеи мъноѕи
ꙇ не бѣ имъ коли понѣ ѣсти
ꙇ идѫ въ поусто мѣсто кораблемь едини
и видѣшѧ ѩ идѫштѧ ꙇ познашѧ ѩ мъноѕи ꙇ пѣши отъ вьсѣхъ градъ притѣшѧ тамо и варишѧ ѩ
и шедъ и҃съ видѣ народъ мъногъ ꙇ мили емоу бꙑшѧ зане бѣхѫ ѣко овъцѧ не имѫштѧ пастꙑрѣ ꙇ начѧтъ оучити ѩ мъного
ꙇ оуже часоу мъногоу минѫвъшоу Пристѫпьше къ немоу оученици его г҃лашѧ ѣко поусто естъ мѣсто ꙇ юже година минѫ
отъпоусти ѩ да шедъше въ окръстьниихъ селѣхъ ꙇ вьсехъ коупѧтъ себѣ хлѣбꙑ
не имѫтъ бо чесо ѣсти
онъ же отъвѣштавъ рече имъ
дадите имь вꙑ ѣсти
ꙇ г҃лашѧ емоу да
шедъше коупимъ дъвѣма сътома пѣнѧѕъ хлѣбꙑ ꙇ дамь имъ ѣсти
онъ же г҃ла имъ
колико имате хлѣбъ
ꙇдѣте и видите
ꙇ оувѣдѣвъше г҃лашѧ
пѧть хлѣбъ и дъвѣ рꙑбѣ
ꙇ повелѣ имъ посадити вьсѧ народꙑ на сподꙑ на трѣвѣ зеленѣ
ꙇ вьзлегѫ на лѣхꙑ на лѣхꙑ по сътоу и по пѧти десѧтъ
и приемъ пѧть хлѣбъ и дъвѣ рꙑбѣ възьрѣвъ на н҃бо б҃лгслви ꙇ прѣломи хлѣбꙑ ꙇ даѣше оученикомъ своимъ да полагаѭтъ прѣдъ ними ꙇ обѣ рꙑбѣ раздѣли вьсѣмъ
ꙇ ѣшѧ вьси и насꙑтишѧ сѧ
ꙇ вьзѧсѧ оукроухъ дъва на десѧте коша исплънь и отъ рꙑбоу
ѣдъшихъ же бѣ хлѣбꙑ пѧть тꙑсѫшть мѫжь
ꙇ абие оубѣди оученикꙑ своѩ вънити въ корабь ꙇ варити и на ономъ полоу къ видъсаидѣ доньдеже самь отъпоуститъ народꙑ
ꙇ отърекъ сѧ имъ иде въ горѫ помолитъ сѧ
Ꙇ вечероу бꙑвъшю бѣ корабъ по срѣдѣ морѣ а сь единъ на земи
ꙇ видѣвъ ѩ страждѫштѧ въ гребении бѣ бо противенъ вѣтръ имъ ꙇ при четврътѣи стражи ноштънѣи приде къ нимъ по морю ходѧ
ꙇ хотѣ ѩ минѫти
они же видѣвъше и по морю ходѧштъ непьштевашѧ призракъ бꙑти
ꙇ възъвашѧ
вьси бо видѣшѧ и и вьзмѧшѧ сѧ
онъ же абие г҃ла съ ними и рече имъ
дръзаите
азъ есмъ
не боите сѧ
ꙇ вьниде къ нимъ вь корабь ꙇ оулеже вѣтръ
ꙇ ѕѣло излиха въ себѣ дивлѣахѫ сѧ и оужасаахѫ сѧ
не разоумѣшѧ бо о хлѣбѣхъ нъ бѣ сръдъце ихъ окаменено
ꙇ прѣѣвъше придѫ на з҃емлѭ ꙉенисаретъскѫ и присташѧ
Ꙇшедъшемъ же имъ ис кораблѣ абие познашѧ и ꙇ прѣтѣшѧ въсѫ странѫ тѫ ꙇ начѧсѧ приносити на одрѣхъ болѧщѧѩ ꙇдеже слꙑшаахѫ и ѣко тоу естъ
ꙇ ѣможе колижъдо въхождааше вь вьси ли въ градꙑ ли въ села на распѫтихъ полагаахѫ недѫжънꙑѩ ꙇ молѣахѫ и да понѣ вьскрилин ризꙑ его прикоснѫтъ сѧ
ꙇ елико аште прикасахѫ сѧ емь съпасени бꙑваахѫ
Ꙇ҃съ же исплънь д҃ха с҃та възврати сѧ отъ иоръдана ꙇ ведѣаше сѧ д҃хмъ въ поустꙑнѭ к҃ дьнии ꙇскоушаемъ диѣволомъ ꙇ не ѣстъ ничесоже въ тꙑ дьни ꙇ коньчавъшемъ сѧ имъ послѣдь вьзалка
ꙇ рече емоу диѣволъ
аще с҃нъ еси б҃жии рьци камению семоу да бѫдетъ хлѣбъ
и отъвѣшта и҃с къ немоу г҃лѧ
писано естъ ѣко не о хлѣбѣ единомь живъ бѫдетъ ч҃къ нъ о вьсѣкомь г҃лѣ б҃жии
ꙇ вьзведе и диѣволъ на горѫ вꙑсокѫ
показа емоу вьсѣка ц҃срствиѣ въселенꙑѩ вь чѣсѣ врѣменьнѣ
ꙇ рече емоу диѣволъ
тебѣ дамъ власть сиѭ вьсѫ и славѫ ихъ ѣко мьнѣ прѣдана естъ ꙇ емоуже аште хоштѫ прѣдамь ѭ
тꙑ оубо аште поклониши сѧ прѣдъ мноѭ бѫдѫтъ тебѣ вьсѣ
ꙇ отъвѣштавъ и҃съ рече емоу
ꙇди за мъноѭ сотоно
писано естъ
г҃и б҃оу твоемоу поклониши сѧ ꙇ томоу единомоу послоужиши
ꙇ веде и въ ꙇ҃мъ ꙇ постави и на крілѣ ц҃рквьнѣемь ꙇ рече емоу
аште с҃нъ еси б҃жіи връзи сѧ отъ сѫдоу низъ
писано бо естъ ѣко а҃нꙉлмъ своимъ заповѣстъ о тебѣ съхранити тѧ ꙇ на рѫкахъ възъмѫтъ тѧ да не о камень прѣтъкнеши ногꙑ твоеѩ
ꙇ отъвѣштавъ и҃съ рече емоу ѣко речено естъ
не искоусиши г҃а б҃а твоего
ꙇ съконьчавъ вьсѣко искоушение диѣволъ отиде отъ него до врѣмене
ꙇ възврати сѧ ꙇ҃съ вь силѣ д҃ховънѣи въ галилѣѭ
ꙇ вѣсть изиде по вьсеи странѣ о немь
ꙇ тоу оучааше на сънъмищихъ ихъ славимъ вьсѣми
ꙇ приде въ назаретъ въ немьже бѣ въспитѣнъ ꙇ въниде по обꙑчаю своемоу вь день соботънꙑ въ сънъмиште ꙇ въста чистъ
ꙇ въздашѧ емоу кънигꙑ исаиѩ пророка ꙇ разгънѫвъ кънигꙑ обрѣте мѣсто идеже бѣ написано
д҃хъ г҃нъ на мьнѣ егоже ради помаза мѧ благовѣститъ ништиимь
посъла мѧ ꙇсцѣлитъ съкроушенꙑѩ с҃рдцемь проповѣдѣтъ плѣньникомъ отъпоуштение ꙇ слѣпꙑмъ прозьрѣние отъпоуститъ съкроушенꙑѩ въ отърадѫ проповѣдѣти лѣто г҃не приѩто
ꙇ съгънѫвъ кънигꙑ въдавъ слоуѕѣ сѣде ꙇ вьсѣмъ въ съньмищи очи бѣашете зърѧшти на нь
начѧтъ же г҃лати къ нимъ ѣко
дьнесь събꙑстъ сѧ писание се въ оушию вашею
ꙇ вьси съвѣдѣтельствовашѧ емоу Ꙇ дивлѣахѫ сѧ о словесехъ благодати исходѧштиихъ из оустъ его
Ꙇ г҃лахѫ
не сь ли естъ с҃нъ иосифовъ
и рече къ нимъ
вьсѣко речете ми притъчѫ сиѭ҄
балии ꙇсцѣли сѧ самъ
елико слꙑшахомъ бꙑвъшиихъ въ каперънаоумѣ сътвори и сьде въ отьчствии твоемь
рече же
аминь г҃лѭ вамъ ѣко никоторꙑ же проркъ приѩтенъ естъ въ отечъствии своемъ
въ істинѫ же г҃лѭ вамъ
мъногꙑ въдовицѧ бѣшѧ вь дьни илиинꙑ въ і҃ли егда заклепе сѧ небо три лѣта и шесть м҃сцъ ѣко бꙑстъ гладъ по вьсеи земи ꙇ ни къ единои же ихъ посъланъ бꙑстъ илиѣ҅ тъкмо въ сарефтѫ сидонъскѫѭ къ женѣ въдовици
ꙇ мъноѕи бѣахѫ прокажени въ издраили при елисеи пророцѣ ꙇ ни единъ же отъ нихъ очисти сѧ токмо нееманъ соурьскꙑ
ꙇ исплънишѧ сѧ ѣрости вьси на съньмишти слꙑшѧште ꙇ въставъше изгънашѧ и вонъ из града ꙇ вѣсѧ и до връхоу горꙑ на неиже градъ ихъ съзъданъ бѣаше да бѫ и низъринѫли
онъ же прошедъ по срѣдѣ ихъ идѣаше
Ꙇ҅ вьниде и҃съ въ каперънаоумъ въ градъ галилеискъ ꙇ бѣ оучѧ вь соботꙑ
ꙇ оужасаахѫ сѧ о оучении его ѣко съ властиѭ бѣ слово его
ꙇ въ съньмишти бѣ ч҃лкъ имꙑ д҃хъ бѣса н҃ечста ꙇ възъпи гласомь велиемь г҃лѧ
остани
чьто естъ намь и тебѣ и҃се назарѣнине
пришелъ еси погоубитъ насъ
вѣмъ тѧ кто еси
с҃тꙑ б҃жіи
ꙇ запрѣти емоу и҃съ г҃лѧ
прѣмлъчи
изиди из него
ꙇ повръгъ і бѣсъ по срѣдѣ изиде иж него никакоже не врѣждъ его
ꙇ бꙑстъ оужасъ на вьсѣхъ ꙇ сътѧзаахѫ сѧ дроугъ къ дроугоу г҃лѭште
что естъ слово се ѣко властиѭ и силоѭ велитъ нечистꙑимъ д҃хмъ и исходѧтъ
ꙇ҅ исхождааше шюмъ о немъ въ въсѣко мѣсто и странꙑ
въставъ же и съньмишта въниде въ домъ симоновъ
тъшта же симонѣ бѣ одръжима огнемь велиемь и молишѧ и о неи
ꙇ ставъ надъ неѭ запрѣти огню и остави ѭ
абие же въставъши слоужааше имъ
заходѧштю же слънъцоу въси елико имѣахѫ болѧщѧѩ҅ недѫгꙑ различънꙑ привождаахѫ ѩ къ немоу
онъ же на когожъдо ихъ рѫкѫ възлагаѩ исцѣлѣаше ѩ
ꙇсхождаахѫ же и бѣси отъ мъногъ въпиѭште и г҃лѭште ѣко
тꙑ еси х҃ъ с҃нъ б҃жии
и запрѣштаѩ не даѣше имъ г҃лати ѣко вѣдѣахѫ х҃а самого сѫшта
бъвъшю же дьни ꙇшедъ иде въ поусто мѣсто ꙇ народи искаахѫ его
и придѫ до него ꙇ дръжаахѫ и да не би отъшелъ отъ нихъ
онъ же рече къ нимъ ѣко
и дроугꙑимъ градомъ подобаатъ ми благовѣстити ц҃ствие б҃жіе ѣко на се посъланъ есмъ
ꙇ бѣ проповѣдаѩ на съньмиштихъ галилѣисцѣхъ
егда съконьча вьсѧ г҃лꙑ сиѩ въ слоухꙑ людемь въниде въ каперънаоумъ
Сътъникоу же етероу рабъ болѧ зълѣ оумирааше ꙇже бѣ емоу чъстенъ
слꙑшавъ же о и҃сѣ посъла къ немоу старъцѧ июдеискꙑ молѧ и да пришедъ с҃пстъ раба его
они же пришедъше къ и҃сви молѣахѫ и тъштъно г҃лѭште ѣко
достоинъ естъ еже аште даси емоу
любитъ бо ѩ҃зкъ нашъ ꙇ съньмиште тъ съзъда намъ
и҃съ же идѣаше съ ними
еште же емоу недалече сѫщоу отъ домоу посъла къ немоу дроугꙑ сътьникъ г҃лѧ емоу
г҃и не движи сѧ
нѣсмъ бо достоинъ да подъ кровъ мои вънидеши
тѣмь же ни себе достоина сътворихъ прити къ тебѣ
нъ ръци словомъ и исцѣлѣетъ отрокъ мои
ꙇбо азъ ч҃лвкъ есмъ подъ властелꙑ оучиненъ ꙇмѣѩ подъ собоѭ воѩ
ꙇ г҃лѭ семоу иди и идетъ
ꙇ дроугоумоу приди и придетъ
ꙇ рабоу моемоу сътвори се и сътворитъ
слъшавъ же се и҃съ чюди сѧ емоу ꙇ обраштъ сѧ послѣдоуѭштоумоу народоу рече
г҃лѭ вамъ
ни вꙑ и҃зли толикоѩ вѣрꙑ не обрѣтъ
ꙇ възвраштъше сѧ въ домъ посълании обрѣтѫ болѧштааго раба исцѣлѣвъша
ꙇ бꙑстъ въ прочии ꙇдѣаше и҃съ въ градъ нарицаемꙑи наинъ ꙇ съ нимь идѣахѫ оученици его ꙇ народъ мъногъ
ѣко же приближи сѧ къ вратомъ града ꙇ се изношаахѫ оумерошъ с҃нъ иночѧдъ матери своеи ꙇ та бѣ въдова ꙇ народъ отъ града мъногъ бѣ съ неѭ
ꙇ видѣвъ ѭ г҃ъ м҃илосрдова ѭ҄
ꙇ рече еи
не плачи сѧ
ꙇ пристѫпь коснѫ въ одръ
носѧштеи же сташѧ
ꙇ рече
юноше тебѣ г҃лѭ
въстани
ꙇ сѣде мрътвꙑ и начѧтъ г҃лати ꙇ дастꙑ и матери его
Приѩтъ же страхъ вьсѧ ꙇ славлѣахѫ б҃а г҃лѫште ѣко пⷬ҇къ великъ въста въ насъ ꙇ ѣко посѣти г҃ь б҃ъ людеи своихъ
ꙇ изиде слово се по вьсеи июдеи о немь ꙇ по вьсеи странѣ
ꙇ҅ вьзвѣстишѧ иоаноу оученици его о вьсѣхъ сихъ
ꙇ призъвавъ дъва етера отъ оученикъ своихъ иоанъ посъла къ и҃сви г҃лѧ
тꙑ ли еси грѧдꙑи ли иного чаемъ
пришьдъша же къ немоу мѫжа рѣсте
ꙇоанъ кръститель посъла нꙑ къ тебѣ г҃лѧ
тꙑ ли еси грѧдꙑи ли иного чаемъ
въ тъ часъ исцѣли мъногꙑ отъ недѫгъ ꙇ ранъ и д҃хъ зълъ ꙇ мъногомъ слѣпомъ дарова прозьрѣние
ꙇ отъвѣштавъ ꙇ҃съ рече има
шъдъша възвѣстита иоанови ѣже видѣста и слꙑшаста ѣко слѣпии прозираѭтъ хромии ходѧтъ прокажении очиштаѭтъ сѧ глоусии слꙑшѧтъ мрътвии въстаѭтъ ништии благовѣстоуѭтъ
ꙇ блаженъ естъ иже аште не съблазнитъ сѧ о мьнѣ
ошедъшема же вѣстьникома иоанновома Начѧтъ г҃лти къ народомъ о иоанѣ
чесо изидете въ поустꙑнѭ видѣтъ
трьсти ли вѣтромъ движемꙑ
нъ чесо изидете видѣтъ
ч҃лка ли мѧкъками ризами одѣна
се иже въ одежди славьнѣ ꙇ пишти сѫште вь ц҃срхъ сѫтъ
нъ чесо изидете видѣтъ
п҃рк ли
еи г҃лѭ вамъ
и лише п҃рка
сь естъ о немьже писано естъ
се азъ посꙑлаѭ а҃нꙉлъ мои прѣдъ лицемъ твоимь ꙇже оуготоваатъ пѫть твои прѣдъ тобоѭ
г҃лѭ же вамъ
болии рожденꙑхъ женами п҃ркъ ꙇоана кръстителѣ никтоже нѣстъ
мьниꙇ҅ же въ ц҃срстви божии болии его естъ
Ꙇ҅ вьси людье слꙑшавъше и мꙑтаре оправъдишѧ б҃а кръштъше сѧ кръштениемь иоановомъ
фарисѣи же и законьници съвѣтъ б҃жии отъвръгѫ вь себѣ не крьщьше сѧ отъ него
Комоу оубо оуподоблѭ ч҃лкꙑ рода сего ꙇ комоу сѫтъ подобьни
Подобьни сѫтъ отрочиштемъ сѣдѧштемь на тръжиштихъ ꙇ приглашаѭштемъ дроугъ дроуга ꙇ глаголѭштемъ
пискахомъ вамъ и не плѧсасте
рꙑдахомъ вамъ и не плакасте сѧ
Приде бо иоанъ кръститель ни хлѣба ѣдꙑ ни вина пиѩ
и г҃лте
бѣсъ иматъ
Приде с҃нъ ч҃лвчскꙑ ѣдꙑ и пиѩ и г҃лте
се ч҃лвкъ ѣдъца и винопиица дроугъ мъитаремъ и грѣшъникомъ
ꙇ оправьди сѧ прѣмѫдрость отъ чѧдъ своихъ
Молѣаше же и единъ отъ фарисѣи да би ѣлъ съ нимъ
ꙇ въшедъ въ домь фарисѣовъ вьзлеже
ꙇ се жена въ градѣ ѣже бѣ грѣшъница ꙇ оувѣдѣвъши ѣко вьзлежитъ въ храминѣ фарисѣовѣ принесъши алавастръ мѵроу ꙇ ставъши зади при ногоу его плачѫшти сѧ начѧтъ мочити ноѕѣ его слъзами и власꙑ главꙑ своеѩ отирааше ꙇ облобꙑзааше ноѕѣ его и мазааше мѵромь
съ аште би бꙑлъ п҃ркъ вѣдѣлъ би оубо кто и какова жена прикасаатъ сѧ емь ѣко грѣшъница естъ
отъвѣщавъ же и҃съ рече къ немоу
симоне имамъ ти нѣчъто решти
онъ же отъвѣштавъ рече
оучителю рьци
дъва длъжьника бѣсте заимодавъцоу етероу
единъ бѣ длъженъ пѧтиѭ сотъ динарь а дроугꙑ пѧтьѭ десѧтъ
не имѫщема же има въздати обѣма има отъда
которꙑ оубо ею паче възлюбитꙑ и
отъвѣштавъ же симонъ рече
непьштюѭ ѣко емоуже вѧште отъда
онъ же рече емоу
правѣ сѫдилъ еси
ꙇ обраштъ сѧ къ женѣ рече симоноу
видиши ли сиѭ женѫ
вънидъ въ домъ твои
водꙑ на ноѕѣ мои не дастъ
си же слъзами омочи нозѣ мои ꙇ власꙑ своимі отьре
лобъзаньѣ мьнѣ не дастъ
си же отънели вьнидъ не прѣста облобꙑзаѭшти ногоу моею
олѣемь главꙑ моеѩ не помаза
си же нозѣ мои мироѭ помаза егоже ради г҃лѭ ти
отъпоуштаѭтъ сѧ еи грѣси мьнози ѣко вьзлюби мъного
а емоуже мьне отъда сѧ мьньшьми любитъ
Рече же еи
отъпоуштаѭтъ ти сѧ грѣси
и начѧсѧ възлежѧщеи съ нимь г҃лати вь себѣ
кто сь естъ иже и грѣхꙑ отъпоуштаатъ
рече же къ женѣ
вѣра твоѣ спасе тѧ
иди въ миръ
бꙑстъ же по томъ и тъ прохождааше скозѣ градꙑ и вьси проповѣдаѩ и благовѣстоуѩ ц҃срствие б҃жие ꙇ оба на десѧте съ нимь ꙇ женꙑ едінꙑ ѩже бѣахѫ исцѣленꙑ отъ д҃хъ зьль и болѣзнии мариѣ нарицаемаѣ магдалини ꙇз неѩже изиде седмь бѣсъ ꙇ иоанна жена хоузанѣ приставъника иродова и соусана и инꙑ мъногꙑ ѩже слоужаахѫ емоу отъ имѣнии своихъ
Разоумѣѭштю же народоу мъногоу ꙇ грѧдѫщемъ отъ вьсѣхъ градъ кь немоу Рече г҃ъ притъчѫ сиѭ҄ къ нимъ
ꙇзиде сѣѩи сѣатъ сѣмене своего
ꙇ егда сѣаше ово паде при пѫти и попърано бꙑстъ ꙇ птицѧ н҃ебскꙑѩ позобашѧ е
а дроугое паде на камене и прозѧбъ оусъше зане не имѣаше влагꙑ
а дроугое паде по срѣдѣ тръниѣ ꙇ въздрасте тръние и подави е
а дроугое паде на земи добрѣ ꙇ прозѧбъ сътвори плодъ сътократицеѭ
се г҃лѩ в҃ъзгласи
имѣѩи оуши слꙑшати да слꙑшитъ
въпрашаахѫ же и оученици его г҃лѭште
что естъ притъча си
онъ же рече
вамъ естъ дано вѣдѣти таинꙑ ц҃ⷭ҇рствиѣ б҃жиѣ а прочиимъ въ притъчахъ да видѧште не видѧтъ и слꙑшѧште не разоумѣѭтъ
естъ же притъча си
Сѣмѧ естъ слово б҃жие
а иже при пѫти сѫтъ слꙑшѧштеи
по томь же придетъ диѣволъ ꙇ възъметъ слово отъ с҃рдца ихъ да не вѣрꙑ емъше с҃псни бѫдѫтъ
а иже на камении іже егда оуслꙑшѧтъ съ радостиѭ приемлѭтъ слово ꙇ сии корене не имѫтъ ꙇже въ врѣмѧ вѣрѫ емлѭтъ ꙇ въ врѣмѧ напасти остѫпаѭтъ
а падъшеи въ трънии сии сѫтъ слꙑшавъшеи ꙇ отъ бгаатьствиѣ и сластьми житеискꙑими ходѧще подавлѣѭтъ сѧ ꙇ не до връха плода творѧтъ
а еже на добрѣ земи сии сѫть ꙇже добромь сръдьцемъ и благомь слꙑшавъше слово дръжѧтъ ꙇ плодъ творѧтъ въ тръпѣнии
Никтоже оубоу свѣтильника въжегъ покрꙑваатъ его съсѫдомь ли подъ одръ подълагаатъ нъ на свѣштъникъ възлагаатъ да въходѧштеи видѧтъ свѣтъ
нѣстъ бо таино еже не авитъ сѧ ни оутаено еже не бѫдетъ познано ꙇ въ ѣвление придетъ
Блюдѣте сѧ оубо како слꙑшите
ꙇже бо иматъ дастъ сѧ емоу а иже не иматъ и еже мьнитъ сѧ имѣѩ отъиметъ сѧ отъ него
Придѫ же къ немоу мати и братриѣ его ꙇ не можѣахѫ бесѣдовати къ немоу народомь
ꙇ вьзвѣстишѧ емоу г҃лѫште ѣко
мати твоѣ и братрьѣ твоѣ вьнѣ стоѩтъ видѣти тѧ хотѧште
онъ же отъвѣщавъ рече къ нимъ
мати моѣ и братрьѣ моѣ сии сѫтъ слꙑшѧщеи слово б҃жие и творѧште е
Бꙑстъ же въ единъ отъ дънеи ꙇ тъ вълѣзе въ корабъ ꙇ оученици его
ꙇ рече къ нимъ
прѣѣдѣмъ на онъ полъ езера
ꙇ въѣдѫ
ѣдѫштемъ же имъ оусъпе
ꙇ съниде бѫрѣ вѣтръна въ езеро ꙇ исконьчаваахѫ сѧ и вълаахѫ сѧ
пристѫпьше же възбоудишѧ и г҃лѭште
наставъниче погꙑблемь
онъ же въставъ запрѣти вѣтроу ꙇ влънению водъноумоу
и оулеже
ꙇ бꙑстъ тишина
ꙇ рече къ нимъ
къде естъ вѣра ваша
оубоѣвъше же сѧ чюдишѧ сѧ г҃лѭште къ себѣ
къто оубо съ естъ ѣко и вѣтромь велитъ и водѣ ꙇ послоушаѭтъ его
ꙇ прѣѣдѫ на земл҄ѭ гадаринъскѫ ѣже естъ об онъ полъ галилѣѩ
ꙇшедъшю же емоу на землѭ сърѣте и мѫжъ единъ отъ града ꙇже имѣ бѣсꙑ отъ лѣтъ мъногъ ꙇ вь ризѫ не облачааше сѧ ꙇ въ храмѣ не живѣаше нъ въ гробѣхъ
оузьрѣвъ же и҃са и възъпивъ припаде къ немоу
ꙇ гласомь велиемь рече
что естъ мънѣ и тебѣ и҃се с҃не б҃а вꙑшънѣаго
молѭ ти сѧ
не мѫчи мене
прѣштааше бо доухови нечистоуоумоу ꙇзити отъ ч҃лка
отъ мъногъ бо лѣтъ въсхꙑштааше и ꙇ вѧзаахѫ и ѫжи желѣзнꙑ ꙇ пѫтꙑ стрѣгѫштеи ꙇ растръѕавъ ѫзꙑ гонимъ бꙑвааше бѣсомъ сквозѣ поустꙑнѭ
въпроси же и и҃съ г҃лѧ
что ти имѧ естъ
онъ же рече леꙉеонъ ѣко бѣси мъноѕи вънидѫ во нь
ꙇ молѣахѫ и да не повелитъ имъ въ бездънѫ ити
бѣ же тоу стадо свинии мъного пасомо въ горѣ
ꙇ молишѧ и да повелитъ имъ въ тъи вънити
ꙇ повелѣ имъ
ꙇшедъше же бѣси отъ ч҃лвка вънидѫ въ свиниѩ ꙇ оустръми сѧ стадо по брѣгоу въ езⷬ҇о и истопе
видѣвъше же пасѫштеи бꙑвъшее бѣжашѧ и възвѣстишѧ въ градѣ и въ селѣхъ
ꙇзидѫ же видѣтъ бꙑвъшааго ꙇ придѫ къ и҃сви ꙇ обрѣтѫ сѣдѧшта ч҃ка ꙇз негоже бѣси изидѫ облъчена и съмꙑслѧшта при ногоу и҃своу ꙇ оубоѣшѧ сѧ
възвѣстишѧ же имъ и видѣвъшеи како съпасе сѧ бѣсъновавꙑ
ꙇ молишѧ и вьсъ народъ области гадаринъскꙑѩ отити отъ нихъ ѣко страхомь велиемь одръжими бѣахѫ
онъ же вълѣзъ въ корабъ възврати сѧ
Молѣаше же сѧ емоу мѫжъ ꙇз негоже изидѫ бѣси да би съ нимь бꙑлъ
ꙇ҃съ же отъпоусти и г҃лѧ
възврати сѧ въ домъ твои и повѣдаи елико ти сътвори б҃ъ
ꙇ иде по вьсемоу градоу проповѣдаѩ елико сътвори емоу и҃съ
бꙑстъ же егда възврати сѧ и҃съ приѩтꙑ и народъ
бѣахѫ бо вьси чаѭште его
Ꙇ се приде мѫжь къ и҃соу емоуже бѣ имѧ иаиръ ꙇ тъ кънѧзъ съньмиштю бѣ
ꙇ падъ при ногоу и҃своу молѣаше и вънити въ домъ свои ѣко дъшти иночѧда бѣ емоу ѣко дъвою на десѧте лѣтоу
и та оумирааше
егда идѣаше народи оугнѣтаахѫ и
ꙇ жена сѫшти въ точении кръве отъ дъвоѭ на десѧте лѣтоу ѣже балиѣмъ издаѣвъши вьсе имѣние ни отъ единого же не може исцѣлѣти пристѫпьши съ слѣда коснѫ сѧ вьскрилии ризꙑ его ꙇ абие ста токъ кръве еѩ
ꙇ рече и҃съ
къто естъ коснѫвꙑ сѧ мьнѣ
отъметаѭштемъ же сѧ въсѣмъ рече петръ и иже съ нимь бѣахѫ
наставъниче народи оутѣштаѭтъ тѧ и гнетѫтъ ꙇ г҃леши
къто естъ коснѫвꙑ сѧ мьнѣ
ꙇ҃съ же рече
прикоснѫ сѧ мьнѣ нѣкъто
азъ бо чюхъ силѫ ишедъшю из мене
видѣвъши же жена ѣко не оутаи сѧ трепещѫщи пр҅иде ꙇ падъши прѣдъ нимъ за нѭже винѫ прикоснѫ сѧ емъ повѣдѣ емоу прѣдъ вьсѣми людьми ꙇ ѣко исцѣлѣ абие
онъ же рече еи
дръзаи
дъшти вѣра твоѣ спасе тѧ
иди въ миръ
еще емоу г҃лѭштоу приде единъ отъ архисѵнагога г҃лѧ емоу ѣко
оумърѣтъ дъшти твоѣ
не движи оучителѣ
ꙇ҃съ же слꙑшавъ отъвѣшта емоу г҃лѧ
не бои сѧ
тъкмо вѣроуи и с҃псна бѫдетъ
пришедъ же въ домъ не да никомоуже вьнити токмо петрови и иоаноу и иѣковоу ꙇ о҃тцю отроковицѧ и матери
рꙑдаахѫ же вьси
и плакаахѫ сѧ еѩ
онъ же рече
не плачите сѧ еѩ
нѣстъ оумръла нъ съпитъ
ꙇ рѫгаахѫ сѧ емоу вѣдѫште ѣко оумьрѣтъ
онъ же изгънавъ вьсѧ вонъ ꙇ емъ ѭ за рѫкѫ възгласи г҃лѧ
отроковице въстани
и възврати сѧ д҃хъ еѩ ꙇ въскръсе абие ꙇ повелѣ дати еи ѣсти
ꙇ оужасете сѧ родителѣ еѩ
онъ же запрѣти има не повѣдѣти никомоуже бꙑвъшаго
г҃лааше же и притъчѫ къ нимъ како подобаатъ въсегда молити сѧ ꙇ не сътѫжати си г҃лѭ
Сѫди бѣ единъ въ единомь градѣ б҃а не боѩ сѧ и ч҃къ не срамлѣѩ сѧ
въдова же бѣ въ градѣ томь ꙇ прихождааше къ немоу г҃лѭшти
мьсти мене отъ сѫпьрѣ моего
ꙇ не хотѣаше на длъѕѣ врѣмени
послѣди же рече вь себѣ
аште и б҃а не боѭ сѧ и ч҃лвкъ не срамлѣѭ сѧ зане творитъ ми троудъ въдовица си да мьщѭ еѩ да не до коньца приходѧшти застоитъ мене
Рече же г҃ъ
слꙑшите чъто сѫдии неправедънꙑ г҃лтъ
а б҃ъ не иматъ ли сътворити мьсти ꙇзбъранꙑхъ своихъ въпиѭштиихъ къ немоу день и нощь и тръпитъ на нихъ
г҃лѭ вамъ ѣко сътворитъ месть ихъ въ скорѣ
обаче с҃нъ ч҃лвчьскꙑ пришедъ оубо обрѧштетъ ли вѣрѫ на земи
рече же и къ единѣмь надѣѭштемъ сѧ на сѧ ѣко сѫтъ праведъници и оуничъжаѭщемъ прочѧѩ притъчѫ сиѭ
Ч҃лвка дъва вънидете въ ц҃рквъ помолитъ сѧ
единъ фарисѣи а дроугꙑ мꙑтарь
фарисѣи ставъ вь себѣ молѣаше сѧ
б҃же хвалѫ тебѣ въздаѭ ѣко нѣсмъ ѣко и прочии ч҃лвци хꙑщьници неправедьници прѣлюбодѣи ли ѣко сь мꙑтарь
поштѫ сѧ дъва кратꙑ въ соботѫ
десѧтинѫ даѭ вьсего елико притѧжѭ
а мꙑтарь из далече стоѩ не хотѣаше ни очию възвести на небо
нъ биѣаше пръси своѩ г҃лѧ
б҃же милостивъ бѫди мьнѣ грѣшъникоу
г҃лѭ вамъ
съниде сь оправъданъ въ домъ свои паче оного
ѣко вьсѣкъ възносѧи сѧ съмѣритъ сѧ и съмѣрѣѩи сѧ възнесетъ сѧ
Приношаахѫ же къ немоу и младенъцѧ да би сѧ ихъ коснѫлъ
видѣвъше же оученици прѣштаахѫ имъ
ꙇ҃с же призъва ѩ г҃лѧ
не дѣите дѣтии приходити къ мьнѣ и не браните имъ
таковꙑхъ бо естъ ц҃срствие б҃жие
аминь г҃лѭ вамъ
иже аште не приметъ ц҃срствиѣ б҃жиѣ ѣко отрочѧ не иматъ вънити въ не
Ꙇ въпроси и единъ кънѧѕь г҃лѧ
оучителю благꙑ чъто сътворь животъ вѣчънꙑ наслѣдъствоуѭ
рече же емоу и҃съ
чъто мѧ г҃леши блага
никтоже е благъ тъкъмо единъ б҃ъ
заповѣди вѣси
не оуби
не прѣлюбъ сътвори
не оукради
не лъжь съвѣдѣтель бѫди
чьти отъца твоего и матерь твоѭ
онъ же рече
вьсѣ си съхранихъ изь юности моеѩ
слꙑшавъ же се и҃съ рече емоу
еще единого не доконьчалъ еси
въсѣ елико имаши продаждъ и раздаи нищиимъ и имѣти имаши съкровиште на небесе ꙇ грѧди по мьнѣ
онъ же слꙑшавъ се прискръбенъ бꙑстъ
бѣ бо богатъ ѕѣло
видѣвъ же и҃съ прискръбенъ бꙑвъшъ рече
како не оудобь имѫштеи бгатъство въ ц҃срствие б҃жие вънидѫтъ
оудобѣе бо естъ вельбѫдоу сквозѣ игьлинѣ оуши проити неже богатоу въ ц҃срствие вьнити
рѣшѧ же слꙑшавъшеи
то кто можетъ с҃пснъ бꙑти
онъ же рече
не възможънаа отъ ч҃лвкъ възможъна отъ б҃а сѫтъ
Рече же петръ
се мꙑ оставихомъ въсѣ
ꙇ по тебѣ идомъ
онъ же рече имъ
аминь г҃лѭ вамъ ѣко никтоже естъ ꙇже оставитъ домъ ли родителѧ ли братриѭ ли женѫ ли чѧда ц҃срствиѣ б҃жиѣ ради ꙇже не вьсприиметъ мъножицеѭ вь врѣмѧ се и въ вѣкъ грѧдѫштии животъ вѣчънꙑ
Поимъ же оба на десѧте рече къ нимъ
се въсходимъ въ и҃мъ и съконьчаѭтъ сѧ вьсѣ писана п҃ркꙑ о с҃нѣ ч҃л҃вѣчсцѣмь
прѣдадѧтъ бо и ѩзꙑкмъ и порѫгаѭтъ сѧ емоу и досадѧтъ емоу и заплюѭтъ і и бивъше оубиѭтъ і ꙇ҅ трети день вьскрьснетъ
ꙇ ти ничесоже отъ сихъ не разоумѣшѧ ꙇ бѣ г҃ло сь съкръвенъ отъ нихъ ꙇ не разоумѣахѫ г҃лмꙑхъ
Бꙑстъ же егда приближи сѧ и҃съ въ ерихѫ слѣпецъ етеръ сѣдѣаше при пѫти просѧ
слꙑшавъ же народъ мимо ходѧшть въпрашааше
что оубо естъ се
повѣдѣшѧ же емоу ѣко и҃съ назарѣнинъ мимоходитъ
ꙇ възъпи г҃лѧ
и҃се с҃не д҃вдвъ помилоуи мѧ
ꙇ прѣдь идѫштеи прѣштаахѫ емоу да оумлъчитъ
онъ же паче ѕѣло въпиѣше г҃лѧ
с҃не д҃авдвъ помилоуи мѧ
ставъ же и҃съ повелѣ привести и къ себѣ
приближьшю же сѧ емоу къ немоу въпроси и г҃лѧ
что хощеши да ти сътворѭ
онъ же рече
г҃и да прозьрѭ
и҃с же рече емоу
прозьри
вѣра твоѣ съп҃с тѧ
и абие прозьрѣ ꙇ вь слѣдъ его грѧдѣаше славѧ б҃а
ꙇ вьси людие видѣвъше въздашѧ хвалѫ б҃ви
амин амнь г҃лѭ вамъ
не въходѧи҅ двьрьми въ дворъ овьчии҅ нъ прѣлазѧ инѫдоу тъ тать естъ и разбоиникъ
а въходѧи двьрьми пастꙑръ естъ овъцамъ
семоу двьрьникъ отвръзаатъ ꙇ овъцѧ гласъ его слꙑшѧтъ ꙇ своѩ овъцѧ глашаатъ по имени ꙇ изгонитъ ѩ
ꙇ егда своѩ овъцѧ ижденетъ прѣдъ ними ходитъ ꙇ овъцѧ по немь идѫтъ ѣко вѣдѧтъ гласъ его
по тоуждемь же не идѫтъ нъ бѣжѧтъ отъ него ѣко не знаѭтъ тоуждиихъ гласа
сиѭ притъчѫ рече имъ и҃с
они же не разоумѣшѧ чъто бѣшѧ ѣже г҃лааше имъ
рече же имъ пакꙑ и҃с
аминь амин г҃лаголѭ вамъ
азъ есмъ двьри овъцамъ
вьси еликоже ихъ приде прѣжде мене татие сѫтъ и разбоиници нъ не послоушашѧ ихъ овъцѧ
Азъ есмъ двьри
мъноѭ аште кто вьнидетъ с҃ъпстъ сѧ и вьнидетъ и изидетъ ꙇ пажить обрѧщетъ
тать не приходитъ нъ да оукрадетъ и оубиетъ и погоубитъ
азъ придъ да живота имѫтъ и лише имѫтъ
азъ есмъ пастꙑрь добрꙑ
пастꙑрь добрꙑ д҃шѫ своѭ полагаатъ за овьцѧ
а наимьникъ иже нѣстъ пастꙑрь емоуже не сѫтъ овъцѧ своѩ҅ видитъ влъка грѧдѫща ꙇ оставлѣатъ овъцѧ и бѣгаатъ ꙇ влъкъ расхꙑтитъ ѩ ꙇ распѫдитъ овъцѧ
а наемьникъ бѣжитъ ѣко наемьникъ естъ и не радитъ о овъцахъ
азъ есмъ пастꙑрь добрꙑ ꙇ знаѭ моѩ и знаѭтъ мѧ моѩ ѣкоже знаатъ мѧ отъцъ ꙇ азъ знаѭ о҃тца ꙇ д҃шѫ моѭ҄ полагаѭ за овъцѧ
ꙇ инꙑ овъцѧ имамъ ѩже не сѫтъ отъ двора сего
ꙇ тꙑ ми подобаатъ привести ꙇ гласъ мои оуслꙑшѧтъ ꙇ бѫдетъ едино стадо и единъ пастꙑрь
Сего ради мѧ о҃тцъ любитъ ѣко азъ полагаѭ д҃шѫ моѭ да пакꙑ приимѫ ѭ
никтоже вьзьметъ еѩ отъ мене нъ азъ полагаѭ ѭ о҅ себѣ
область имамь положити ѭ ꙇ҅ область имамъ пакꙑ приѩти ѭ҄
сиѭ заповѣдь приѩсъ отъ о҃тца моего
Распьрѣ же бꙑстъ пакꙑ въ іюдеихъ за словеса си
г҃лаахѫ же мьноѕи отъ нихъ
бѣсъ иматъ ꙇ неистовъ естъ
что его послоушаате
ꙇни г҃лаахѫ
сии г҃ли не сѫтъ бѣсъноуѭштааго сѧ
еда бѣсъ можетъ слѣпомъ очи отврѣсти
Бꙑшѧ же тъгда енке҄ниѣ въ е҃рслмхь
ꙇ зима бѣ
ꙇ хождааше и҃с въ ц҃ркве въ притворѣ соломони
обидѫ же и июдеи и г҃лаахѫ емоу
доколѣ д҃шѧ нашѧ вьземлеши
аште тꙑ еси х҃ъ ръци намъ не обинѫѩ сѧ
отъвѣшта имъ и҃с
рѣхъ вамъ и не вѣроуоуте
дѣла ѣже азъ творѭ҄ въ імѧ о҃тца моего та съвѣдѣтельствоуѭтъ о мьнѣ
нъ вꙑ не вѣроуоуте
нѣсте бо отъ овецъ моихъ ѣкоже рѣхъ вамъ
Овъцѧ моѩ гласа моего слоушаѭтъ и азъ знаѭ ѩ и по мьнѣ грѧдѫтъ ꙇ азъ животъ вѣчънꙑи даѭ имъ ꙇ не погꙑбнѫтъ въ вѣкъ ꙇ не въсхꙑтитъ ихъ никтоже отъ рѫкꙑ моеѩ
о҃тцъ мои иже дастъ мънѣ болии вьсѣхъ естъ ꙇ никтоже не можетъ въсхꙑтити ихъ отъ рѫкꙑ о҃тца моего
Азъ и отецъ едино есвѣ
вьзѧсѧ же пакꙑ камение июдеи да и побиѭтъ
отъвѣшта имъ и҃с
мънога дѣла добра ѣвихъ въ васъ отъ отъца моего
за кое ихъ дѣло камение на мѧ метете
отъвѣшташѧ емоу июдеи г҃лѭште
о добрѣ дѣлѣ не метемъ камениѣ на тѧ нъ о власфимии ꙇ ѣко тꙑ ч҃лвкъ сꙑ твориши сѧ самъ б҃ъ
отъвѣшта имъ и҃съ
нѣстъ ли написано въ законѣ вашемъ ѣко
азъ рѣхъ
боѕи есте
аште онꙑ рече богꙑ къ нимъже бꙑстъ слово б҃жие ꙇ не могѫтъ сѧ кьнигꙑ разорити егоже о҃тцъ с҃ти и посъла въ миръ вꙑ г҃лете ѣко власфимлѣеши зане рѣхъ ѣко с҃нъ б҃жии есмь
аще не творѭ дѣлъ о҃тца моего не емлѣте ми вѣрꙑ
аште ли творѭ аште и мьнѣ вѣрꙑ не емлете дѣломъ моимъ вѣрѫ имѣте да разоумѣате и вѣроуоуте ѣко въ мънѣ о҃цъ и азъ въ о҃тци
ꙇ искаахѫ же его пакꙑ ѩти ꙇ изиде отъ рѫкъ и҅хъ
ꙇ иде пакꙑ на онъ полъ иоръдана на мѣсто иждеже бѣ иоанъ прѣжде кръстѧ ꙇ прѣбꙑстъ тоу
ꙇ мъноѕи придѫ къ немоу и г҃лаахѫ ѣко
иоанъ оубо знамениѣ не сътвори ни единого же
вьсѣ же елико рече иоанъ о семь истина бѣ
ꙇ мъноѕи вѣровашѧ въ него тоу
Бѣ же единъ болѧ лазарь отъ витаниѩ градъца мариина ꙇ мартꙑ сестрꙑ ѩ
бѣ же мариѣ помазавъшиѣ г҃а мѵроѭ ꙇ отьръши ноѕѣ власꙑ своими еѩже братръ лазарь болѣаше
посъласте же сестрѣ его къ немоу г҃лѭшти
г҃и се егоже любиши болитъ
слꙑшавъ же и҃с рече
си болѣзнь нѣстъ къ съмръти нъ о славѣ б҃жіи да прославитъ сѧ с҃нъ б҃жіи еѭ҄
люблѣаше же и҃с мартѫ и сестрѫ еѩ и лазарѣ
егда же оуслꙑша ѣко болитъ тъгда же прѣбꙑстъ на немьже бѣ мѣстѣ дъва дьни
по томь же г҃ла оученикомъ
ꙇдѣмъ въ іюдеѭ пакꙑ
г҃лашѧ емоу оученици его
оучителю нꙑнѣ искаахѫ тебе камениемь побити июдеи ꙇ пакꙑ ли идеши тамо
отъвѣшта и҃с
не дьвѣ ли на десѧте годинѣ есте въ дьни
аште кто ходитъ въ дьне не потъкнетъ сѧ ѣко свѣтъ мира сего видитъ
аште ли кто ходитъ ноштиѭ потъкнетъ сѧ ѣко нѣстъ свѣта о немь
си рече и по семь г҃ла имъ
лазаръ дроугъ нашъ оусъпе
нъ идѫ да възбоуждѫ и҅
рѣшѧ же оученици его
г҃и аште оусъпе с҃пснъ бѫдетъ
ꙇ҃с же рече о съмръти его
они же мьнѣшѧ ѣко о оусъпении съна г҃летъ
тъгда рече имъ и҃с не обиноуѩ сѧ
лазаръ оумьрѣтъ и радоуѭ сѧ васъ ради да вѣрѫ имете ѣко не бѣхъ тоу
нъ идѣмъ къ немоу
рече же тома нарицаемꙑ близнецъ къ оученикомъ
ꙇдѣмъ и мꙑ да оумьремъ съ нимь
пришедъ же и҃с въ витаниѭ҅ обрѣте и четꙑри дьни юже имѫштъ въ гробѣ
бѣ же витаниѣ близъ и҃ма ѣко пѧть на десѧте стадии
ꙇ мъноѕи отъ июдеи бѣахѫ пришъли къ мартѣ и марии да оутѣшѧтꙑ и о братрѣ ею
марта же егда оуслꙑша ѣко и҃с грѧдетъ сърѣте и
а мариѣ дома сѣдѣаше
Рече же маръта къ и҃соу
г҃и аште би сьде бꙑлъ не би братръ мои оумрълъ
нъ ꙇ҅ нꙑнѣ вѣмъ ѣко егоже колижъдо просиши оу б҃а дастъ тебѣ б҃ъ
г҃ла еи и҃с
вьскръснетъ братръ твои
г҃ла емоу марта
вѣмь ѣко вьскрьснетъ въ вьскрѣшение вь послѣдьнии дьнь
Рече еи и҃с
азъ есмъ вьскрѣшение и животъ
вѣроуѩи въ мѧ аште оумьретъ оживетъ
ꙇ вьсѣкъ живꙑ и вѣроуѩи въ мѧ не оумьретъ въ вѣкъ
ꙇ҅меши ли вѣрѫ семоу
г҃ла емоу еи г҃и
азъ вѣровахъ ѣко тꙑ еси х҃ъ с҃нъ б҃жіи грѧдꙑи вь весь миръ
ꙇ се рекъши иде и призъва мариѭ сестрѫ своѭ таи рекъши
оучитель се естъ и зоветъ тѧ
она же ѣко оуслꙑша въста ѩдро и иде къ немоу
не бѣ же не оу и҃с пришелъ вь весь нъ бѣ на мѣстѣ еще идеже сърѣте и маръта
ꙇюдеи же сѫщеи съ неѭ въ домоу ꙇ оутѣшаѭште ѭ҄ видѣвъше мариѭ ѣко ѩдро въста ꙇ изиде по неи идѫ г҃лѭще ѣко идетъ на гробъ да плачетъ сѧ тоу
мариѣ же ѣко приде иде бѣ и҃съ видѣвъши и паде емоу на ногоу г҃лѭшти емоу
г҃и аште би бꙑлъ съде не би мои братръ оумрълъ
ꙇ҃с же ѣко видѣ ѭ плачѫштѫ сѧ ꙇ пришедъшѧѩ съ неѭ июдеѩ плачѫштѧ сѧ запрѣти д҃хоу
и възмѫти сѧ самъ и рече
къде положисте и
г҃лашѧ емоу
г҃и грѧди
виждъ
и просльзи сѧ и҃съ
г҃лаахѫ же июдеи
виждь како люблѣаше и
едини же отъ нихъ рѣшѧ
не можааше ли сь отвръзꙑи очи слѣпооумоу сътворити да и сь не оумьретъ
Ꙇ҃с же пакꙑ прѣтѧ вь себѣ приде къ гробоу
бѣ же пешть и камень належааше на неи
г҃ла и҃с
възьмѣте камень
Г҃ла емоу сестра оумеръшааго марта
г҃и ю҅же смръдитъ
четврѣдьневънъ бо естъ
г҃ла еи и҃с
не рѣхъ ли ти ѣко аште вѣроуеши оузьриши славѫ б҃жиѭ
вьзѧсѧ же камень идеже бѣ оумерꙑ лежѧ
ꙇ҃с же вьзведе въ іспрь очи и рече
О҃тче хвалѭ тебѣ въздаѭ ѣко оуслꙑша мѧ
азъ же вѣдѣхъ ѣко вьсегда мене послоушаеши
нъ народа ради стоѩштааго окръсть рѣхъ да вѣрѫ имѫтъ ѣко тꙑ мѧ посъла
и се рекъ гласомь велиемь възъва
лазаре грѧди вонъ
ꙇ изиде оумерꙑ обѧзанъ ногама и рѫкама оукроемь
ꙇ лице его оуброусомъ обѧзано
г҃ла имъ и҃съ
раздрѣшите и и не дѣите его ꙇ҅ти
мъноѕи же отъ июдеи пришьдъшеи къ марии ꙇ видѣвъше еже сътвори и҃с вѣровашѧ вь него
Е҅дини же отъ нихъ идѫ къ фарисѣомъ и рѣшѧ имъ еже сътвори и҃с
Събърашѧ же архиереи ꙇ фарисеи сънемъ на и҃са ꙇ г҃лаахѫ
что сътворимъ ѣко ч҃лвкъ сь знамениѣ мънога творитъ
аште оставимꙑ и тако вьси вѣрѫ имѫтъ въ нъ ꙇ придѫтъ римлѣне ꙇ възъмѫтъ и мѣсто и ѩ҃зкъ нашъ
е҅динъ же етеръ отъ нихъ каиѣфа архиереи сꙑ лѣтоу томоу рече имъ
вꙑ не вѣсте ничесоже ни помꙑшлѣате ѣко оуне естъ намъ да единъ ч҃лвкъ оумьретъ за люди а не весь ѩ҃зкъ погꙑбнетъ
сего же о себѣ не рече нъ архиереи сꙑ лѣтоу томоу прорече ѣко хотѣаше и҃с оумьрѣти за люди ꙇ не тъкъмо за люди нъ ꙇ҅ да чѧда б҃жиѣ расточенаѣ съберетъ въ едино
О҅тъ того же дьне съвѣшташѧ да и бѫ оубили
ꙇ҃с же к томоу не авѣ хождааше вꙑ июдеихъ нъ иде отъ тѫдоу въ странѫ близъ поустꙑни въ ефремъ нарицаемъ градъ ꙇ тоу живѣаше съ оученикꙑ своими
Бѣ же близъ пасха июдеиска ꙇ вьзидѫ мъноѕи въ і҃мъ отъ странꙑ прѣжде пасхꙑ да очистѧтъ сѧ
ꙇ искаахѫ же и҃са ꙇ г҃лаахѫ же къ себѣ въ ц҃ркве стоѩште
что сѧ мьнитъ вамъ ѣко не иматъ ли прити въ праздьникъ
дашѧ бо архиереи ꙇ фарисѣи заповѣдь да аште кто оштѫтитъ і къде бѫдетъ повѣстъ да имѫтъ і
си г҃ла и҃с ꙇ възведе и҃с очи свои на н҃бо и рече
о҃тче приде година
прослави с҃на своего да и с҃нъ твои прославитъ тѧ ѣкоже далъ емоу еси власть вьсѣкоѩ плъти да вьсѣко еже еси емоу далъ дастъ имъ живота вѣчънааго
Се же естъ вѣчънꙑи животъ да знаѭтъ тебе единого истинънааго б҃а ꙇ егоже посъла и҃с ха
азъ прославихъ тѧ на земи
дѣло съвръшихъ еже далъ еси мьнѣ да сътворѭ
ꙇ нꙑнѣ прослави мѧ тꙑ о҃тче оу тебе самого славоѭ ѭже имѣхъ прѣжде даже не бꙑстъ миръ оу тебе
ѣвихъ имѧ твое ч҃лвкмъ ѩже далъ еси мьнѣ отъ мира
твои бѣшѧ и мьнѣ ѩ далъ еси ꙇ слово твое съхранишѧ
нꙑнѣ разоумѣшѧ ѣко вьсѣ елико далъ еси мьнѣ отъ тебе сѫтъ
ѣко г҃лꙑ ѩже далъ еси мьнѣ дахъ имъ ꙇ ти приѩсѧ и разоумѣшѧ вꙑ истинѫ ѣко отъ тебе изидъ ꙇ вѣровашѧ ѣко тꙑ мѧ посъла
азъ о сихъ молѭ
не о вьсемь мирѣ молѭ нъ о тѣхъ ѩже далъ еси мънѣ ѣко твои сѫтъ
ꙇ моѣ въсѣ твоѣ сѫтъ ꙇ твоѣ моѣ ꙇ прославихъ сѧ вь нихъ
ꙇ к томоу нѣсмъ въ мирѣ ꙇ сии въ мирѣ сѫтъ ꙇ азъ къ тебѣ грѧдѫ
О҃тче с҃тꙑ съблюди ѩ въ імѧ твое ѩже далъ еси мьнѣ да бѫдѫтъ едино ѣкоже и мꙑ
егда бѣхъ съ ними въ мирѣ азъ съблюдахъ ѩ въ імѧ твое ѩже далъ еси мънѣ съхранихъ ꙇ никтоже отъ нихъ не погꙑбе ткъмо с҃нъ погꙑбѣлънꙑ да събѫдѫтъ сѧ кънигꙑ
нꙑнѣ къ тебѣ грѧдѫ ꙇ си г҃ллѭ въ мирѣ да имѫтъ радость моѭ исплъненѫ вь себѣ
Азъ дахъ имъ слово твое и миръ възненавидѣ ѩ ѣко не сѫтъ отъ мира ѣкоже и азъ отъ мира нѣсмъ
не молѭ да възъмеши ѩ отъ мира нъ да съблюдеши ѩ отъ неприѣзни
отъ мира не сѫтъ ѣкоже и азъ отъ мира нѣсмь
с҃ти ѩ въ істинѫ твоѭ
слово твое истина естъ
ѣкоже тꙑ мѧ посъла въ миръ ꙇ азъ посълахъ ѩ въ миръ
ꙇ҅ за нѧ азъ с҃вштѫ сѧ самъ да бѫдѫтъ и ти с҃штени вꙑ истинѫ
не о сихъ же молѭ тькмо нъ і вѣроуѭштихъ словомь ихъ вь мѧ да вьси едино сѫтъ ѣкоже тꙑ о҃тче вь мьнѣ и азъ въ тебѣ да и ти въ насъ едино бѫдѫтъ да и҅ миръ вѣрѫ иметъ ѣко тꙑ мѧ посъла
ꙇ азъ славѫ ѭже далъ еси мънѣ дахъ имъ да бѫдѫтъ едино ѣкоже и мꙑ едино
азъ вь нихъ и тъи въ мьнѣ да бѫдѫтъ съвръшени въ едино и да разоумѣатъ миръ ѣко тꙑ мѧ посъла ꙇ възлюбилъ ѩ еси ѣкоже и мѧ възлюбилъ еси
о҃че ѩже далъ еси мънѣ хоштѫ да иждеже есмъ азъ и ти бѫдѫтъ съ мъноѭ да видѧтъ славѫ моѭ ѭ҄же далъ еси мьнѣ ѣко възлюбилъ мѧ еси прѣжде съложениѣ мира
о҃тъче праведънꙑи миръ тебе не позна
азъ же тѧ познахъ ꙇ сии познашѧ ѣко тꙑ мѧ посъла
ꙇ съказахъ имъ имѧ твое и съкажѫ да любꙑ еѭже мѧ еси възлюбилъ въ нихъ бѫдетъ и азъ въ нихъ
Тъгда же пилатъ поѩтъ и҃са и тепе
ꙇ воини съплетъше вѣнецъ отъ тръниѣ възложишѧ на главѫ емоу ꙇ въ ризѫ прапрѫдънѫ облѣшѧ и ꙇ г҃лахѫ
радоуи сѧ ц҃срю июдеискъ
ꙇ биѣхѫ и по ланитама
ꙇзиде же пакꙑ пилатъ вонъ
ꙇ г҃ла имъ
се извождѫ и вамъ вонъ да разоумѣате ѣко вь немь винꙑ не обрѣтаѭ ни единоѩ
ꙇзиде же и҃с вонъ носѧ тръновъ вѣнецъ ꙇ прапрѫдьнѫѭ ризѫ
ꙇ г҃ла имъ
се ч҃лвкъ
Егда же и видѣшѧ архиереи и слоугꙑ възъпишѧ г҃лѭште
пропьни и
пропьни и
Г҃ла имъ пилатъ
поимѣте вꙑ и пропьнѣте
Азъ бо не обрѣтаѭ вь немь винꙑ
отъвѣшташѧ емоу июдеи
мꙑ законъ имамъ и по законоу нашемоу длъженъ естъ оумьрѣти ѣко с҃нь б҃жіи творитъ сѧ
Егда же слꙑша пилатъ се слово паче оубоѣ сѧ и вьниде въ преторъ пакꙑ ꙇ г҃ла и҃сви
отъ кѫдоу еси тꙑ
ꙇ҃с же отъвѣта не сътвори емоу
Г҃ла емоу пилатъ
мьнѣ ли не г҃леши
не вѣси ли ѣко власть имамъ пропѧти тѧ и власть имамъ поустити тѧ
отъвѣшта и҃с
не имаши области на мьнѣ никоеѩже аще не би ти дано съ вꙑше
отъ того пилатъ искааше поустити и
ꙇюдеи же въпиѣхѫ г҃лѭште
аште сего поустиши нѣси дроугъ кесарови
вьсѣкъ иже сѧ творитъ ц҃ръ противитъ сѧ кесарови
пилатъ же слꙑшавъ та словеса изведе вонъ и҃са ꙇ сѣде на сѫдиишти на мѣстѣ нарицаемѣмь литостротѣ евврѣискꙑ же гаввата
бѣ же параскевьꙉии пасцѣ
година бѣ ѣко шестаа
ꙇ г҃ла июдеомъ
се ц҃сръ вашъ
они же въпиѣхѫ
възьми
възьми
пропьни и
г҃ла имъ пилатъ
ц҃срѣ ли вашего пропънѫ
отъвѣшташѧ архиереи
не имамъ ц҃срѣ тькмо кесара
тъгда же прѣдастꙑ имъ да и пропънѫтъ
они же поемъше и҃са вѣсѧ
ꙇ самъ си несꙑ к҃рстъ ꙇ҅зиде въ нарицаемое краниево мѣсто еже г҃летъ сѧ евреискꙑ голгота ꙇдеже и пропѧсѧ ꙇ съ нимь ина дъва сѫдоу и овѫдоу по срѣдѣ же и҃са
написа же и титла пилатъ
ꙇ положи на к҃рстѣ
бѣ же написано
и҃с назарѣи ц҃сръ июдеискъ
сего же титла мъноѕи чисѧ отъ июдѣи ѣко близъ бѣ мѣсто града ꙇдеже пропѧсѧ и҃са
ꙇ бѣ написано еврѣискꙑ гръчъскꙑ и латинъскꙑ
Г҃лаахѫ же пилатови архиереи июдеисции
не пиши ц҃ръ июдеискъ нъ ѣко самъ рече
ц҃сръ есмъ июдеискъ
отъвѣшта пилатъ
еже писахъ писахъ
Воини же егда пропѧсѧ и҃са приѩсѧ ризꙑ его ꙇ сътворишѧ четꙑри чⷭ҇и комоужъдо воиноу чѧсть и хитонъ
бѣ же хитонъ не шъвенъ съ връхоу истъканъ вьсь
рѣшѧ же къ себѣ
не прѣдерѣмъ его
нъ метѣмь жрѣбиѩ комоу бѫдетъ
да събѫдѫтъ сѧ кънигꙑ г҃лѭштѧѩ
раздѣлишѧ себѣ ризꙑ моѩ
ꙇ о матизмъ мои меташѧ жрѣбиѩ
воини же оубо си сътворишѧ
Стоѣхѫ же при к҃рстѣ и҃свѣ мати его и сестра матере его мариѣ клеопова ꙇ мариѣ магдалини
ꙇ҃с же видѣвъ матерь ꙇ оученика стоѩшта егоже люблѣаше г҃ла матери своеи
жено се с҃нъ твои
по томь же г҃ла оученикоу
се мати твоѣ
ꙇ отъ того часа поѩтъ ѭ оученикъ въ своѣ си
по семь вѣдꙑ и҃съ ѣко вьсѣ юже съвръшишѧ сѧ о немь да събѫдѫтъ сѧ кънигꙑ г҃ла
жѧждѫ
съсѫдъ же стоѣаше плънъ оцꙿта
они же исплъньше гѫбѫ оцьта на ѵ҅сопъ възнезъше придѣшѧ къ оустомъ его
егда же приѩтъ оцьта и҃съ рече
съвръши сѧ
ꙇ прѣклонь главѫ прѣдастъ д҃хъ
Ꙇюдеи же понеже параскевьꙉи бѣ да не останѫтъ на крьстѣ тѣлеса въ соботѫ бѣ бо великъ день тоѩ соботꙑ молишѧ пилата да прѣбиѭтъ голѣни ихъ ꙇ възъмѫтъ ѩ
придѫ же воини ꙇ пръвооумоу прѣбишѧ голѣни ꙇ дроугоумоу пропѧтоумоу съ нимь
на и҃са же пришедъше ѣко видѣшѧ и юже оумьрьшъ не прѣбишѧ емоу голѣнию҅ нъ единъ отъ воинъ копиемь емоу ребра прободе ꙇ изиде абие кръвъ и вода
ꙇ видѣвъ и съвѣдѣтельствова ꙇ истинъно естъ съвѣдѣтельство его Ꙇ҅ тъ вѣстъ ѣко истинѫ г҃летъ да вꙑ вѣрѫ имете
бꙑшѧ бо си да събѫдѫтъ сѧ кънигꙑ
кость не съкроушитъ сѧ его
ꙇ пакꙑ дроугꙑѩ кьнигꙑ г҃лѭтъ
вьзьрѧтъ на нь егоже пробасѧ
По сихъ же моли пилата иосифъ ꙇже бѣ отъ ариматѣѩ сꙙи оученикъ и҃свъ таинъ же за страхъ июдеискъ да възьметъ тѣло и҃сво
и повелѣ пилатъ
приде же и вьзѧтъ тѣло и҃сво
Приде же и никодимъ пришедꙑ къ и҃сви ноштиѭ҄ прѣжде несꙑ съмѣшение змрънно и алгоуино ѣко и литръ съто
Приѩсте же тѣло и҃сво ꙇ обисте е ризами съ ароматꙑ ѣкоже обꙑчаи естъ июдѣомъ погрѣбати
бѣ же на мѣстѣ идеже и пропѧсѧ врътъпъ ꙇ въ врътъпѣ гробъ новъ вь немьже николиже никътоже не бѣ положенъ
тоу же за параскевьꙉиѭ июдѣискѫ ѣко близъ бѣаше гробъ положисте и҃са

ꙇ вьлѣзъ въ корабь и҃съ прѣѣде ꙇ приде въ свои градъ
Ꙇ се принѣсѧ емоу ослабленъ жилами на одрѣ лежѧщъ
ꙇ видѣвъ и҃съ вѣрѫ ихъ рече ослабленоуемоу
дръзай
чѧдо отъпоуштаѭтъ сѧ грѣси твои
ꙇ се едини отъ кънижъникъ рѣшѧ вь себѣ
сь власвимлѣатъ
ꙇ видѣвъ и҃съ помꙑшлениѣ ихъ рече
въскѫѭ вꙑ мꙑслите зъло въ с҃рдцихъ вашихъ
чъто бо естъ оудобѣе решти отъпоущаѭтъ сѧ грѣси твои ли рещи
въставъ ходи
нъ да оувѣсте ѣко власть иматъ с҃нъ ч҃лвчскꙑ на земи отъпоущати грѣхꙑ
тъгда г҃ла о҅слабленоумоу
въставъ возьми ложе твое ꙇ иди въ домъ свои
видѣвъше же народи чюдишѧ сѧ и прославишѧ б҃а давъшааго власть такѫ ч҃лвкомъ
Ꙇ҅ прѣходѧ и҃ссъ отъ тоудѫ видѣ члⷦ҇ва на мꙑтьници сѣдѧща ꙇ҅мене матеа ꙇ г҃ла емоу
по мьнѣ грѧди
ꙇ въставъ по немь иде
ꙇ бꙑⷭ҇ емоу вьзлежѧщю въ домоу ꙇ се мъноѕи грѣшъници и мꙑтаре пришедъше възлежаахѫ съ и҃смъ ꙇ съ оученикꙑ его
ꙇ видѣвъше фарисеи г҃лхѫ оученикомъ его
по что съ мꙑтари и грѣшъникꙑ оучитель вашъ ѣстъ
ꙇ҃сь же слꙑшавъ рече имъ
не трѣбоуѭ҄тъ съдравии врача нъ болѧщеи
шедъше же наоучите сѧ что естъ
милостꙑни хоштѫ а не жрътвѣ
не придъ бо праведьникъ призъватъ нъ грѣшъникꙑ на покаание҅
Тогда пристѫпишѧ къ немоу оученици иоанови г҃лще
по что мꙑ и фарисѣи постимъ сѧ мъного а оученици твои не постѧтъ сѧ
рече имъ и҃съ
еда могѫтъ сⷩ҇ве брачънии плакати сѧ доньдеже съ ними естъ женихъ
придѫтъ же дьние егдаже отъиметъ сѧ отъ нихъ женихъ ꙇ тогда постѧтъ сѧ
никтоже бо не приставлѣатъ приставлениѣ плата не бѣлена ризѣ ветъсѣ
вьзьметъ бо коньчинѫ своѭ҄ отъ ризꙑ ꙇ больши дира бѫдетъ
ни вьливаѭ҄тъ вина нова въ мѣхꙑ ветъхꙑ
аще ли же ни просѧдѫтъ сѧ мѣси ꙇ вино пролѣетъ сѧ ꙇ мѣси погꙑблѭтъ
нъ вино ново въ мѣхꙑ новꙑ въливаѭтъ ꙇ обое съблюдетъ сѧ
сице г҃лѭщю емоу къ нимъ Се кьнѧзъ въшедъ кланѣше сѧ емоу г҃лѧ ѣко
дъшти моѣ нꙑнѣ оумьрѣтъ нъ пришедъ нꙑнѣ възложи на нѭ рѫкѫ твоѭ и оживетъ
и въставъ и҃съ по немь идѣаше и оученици его
ꙇ се жена кръвоточива дьвѣ на десѧте лѣтѣ имѫшти пристѫпьши съ зади прикоснѫ сѧ вьскрилии ризꙑ его
г҃лаше бо вь себѣ
аще токмо прикоснѫ сѧ ризꙑ его с҃псна бѫдѫ
ꙇ҃съ же обраштъ сѧ и видѣвъ ѭ рече
дръзаи
дъщи вѣра твоѣ с҃псе тѧ
ꙇ с҃псна бꙑстъ жена отъ часа того
ꙇ пришедъ и҃съ въ домъ кънѧжь ꙇ видѣвъ сопьцѧ и народъ млъвѧщъ г҃ла имъ
отидѣте
не оумьрѣтъ бо дѣвица нъ съпитъ
ꙇ рѫгахо сѧ емоу
егда же изгънанъ бꙑстъ народъ въшедъ ѩтъ ѭ за рѫкѫ ꙇ въста дѣвица
ꙇ изиде вѣсть си по вьсеи земи тои҅
Ꙇ прѣходѧщю тѫдѣ и҃сви по немь идете дьва слѣпьца зовѫща и г҃лща
помилоуи нꙑ с҃ноу д҃въ
пришедъшоу же емоу въ домъ пристѫⷫ҇сте къ немоу слѣпъца ꙇ г҃ла има и҃съ
вѣроуета ли ѣко могѫ се сътворити
г҃ласте емоу ей г҃и
тъгда коснѫ ѣ въ очи г҃лѧ
по вѣрѣ ваю бѫди вама
ꙇ҅ отврѣсте сѧ има очи
ꙇ запрѣти има и҃съ г҃лѧ
блюдѣта да никтоже не оувѣстъ
она же ишедъша прослависте и по вьсеи земи тои
тѣма же исходѧштема се привѣсѧ ч҃лвкъ нѣмъ бѣсенъ
ꙇ изгънаноу бѣсоу п҃рогла нѣмꙑ
ꙇ дивишѧ сѧ народи г҃лѭще
николиже ави сѧ тако в҃ издраили
а фарисѣи г҃лахѫ
о кънѧѕи бѣсъ изгонитъ бѣсꙑ
Ꙇ҅ прохождаше и҃съ градꙑ вьсѧ и вьси оучѧ на соньмиштихъ ихъ ꙇ проповѣдаѩ е҃внꙉлие ц҃срствиѣ ꙇ цѣлѧ вьсѣкъ недѫгъ ꙇ҅ вьсѣкѫ ѩ̆зѫ вь людхъ
Видѣвъ же народъи и҃съ м҃илосрдва о нихъ ѣко бѣхѫ съмѧтени ꙇ отъвръжени ѣкоже овъцѧ не имѫщѧ пастꙑрѣ
тогда г҃ла оученикомъ своимъ
жѧтва оубо мънога а дѣлатель мало
молите сѧ оубо г҃ноу жѧтвѣ да изведетъ дѣлателѧ на жѧтвѫ своѭ
Ꙇ҅ призъва оба на десѧте оученика своѣ
дастъ имъ власть на д҃схь нечистꙑхъ да изгонѧтъ ѩ҅ ꙇ҅ цѣлити вьсѣкъ недѫгъ и вьсѣкѫ болѣзнь
Ѡбѣма же на десѧте а҃плма ꙇ҅мена сѫтъ се
Пръвꙑ симонъ ꙇ҅же наречетъ сѧ петръ ꙇ аньдрѣа братръ его филипъ и вартоломѣи тома и матьтеи мꙑтарь иѣковъ альфеовъ ꙇ келевеи нареченꙑ тадеи симонъ кананѣи ꙇю̆да искариотъскꙑ ꙇже и прѣдастъ
Сиѩ оба на десѧте посъла и҃съ заповѣдавъ имъ г҃лѧ
на пѫть ѩ҃зкъ не идѣте ꙇ въ градъ самарѣнъ не вьнидѣте
ꙇдѣте же паче къ овъцамъ погꙑбъшимъ домоу и҃лва
ходѧще же проповѣдаите г҃лще ѣко приближи сѧ ц҃срствие н҃бское
болѧщѧѩ цѣлите
мрътвꙑѩ вьскрѣшаите
прокаженꙑѩ очиштаите
бѣсꙑ изгоните
тоуне приѩсте
тоуне дадите
не сътѧжите злата ни съребра ни мѣди при поѣсѣхъ вашихъ ни мошънꙑ на пѫти ни дъвою ризоу ни сапогъ ни жъзла
достоинъ бо естъ дѣлатель мъздꙑ своеѩ҅
Въ ньже колижъдо градъ ли вь весь вьнидете ꙇспꙑтаите кто вь немь достоинъ естъ
ꙇ тоу прѣбѫдете доньдеже изидете
Въходѧште же въ домъ цѣлоуите и
ꙇ аште оубо бѫдетъ домъ достоинъ придетъ миръ вашъ на нь
аще ли же не бѫдетъ достоинъ миръ вашъ къ вамъ възвратитъ сѧ
Ꙇ иже колижъдо не прииметъ васъ ни послоушаатъ словесъ вашихъ ꙇсходѧще из домоу ли из града того отътрѧсѣте прахъ отъ ногъ вашихъ
аминь г҃лѭ вамъ
отърадьнѣе бѫдетъ земи содомьсцѣи гоморьсцѣи вь день сѫдънꙑ неже градоу томоу
Се азъ сълѭ вꙑ ѣко овьцѧ по срѣдѣ влъкъ
Вьнемлѣте же отъ ч҃лвкъ
прѣдадѧтъ бо вꙑ на сонъмꙑ ꙇ на съньмищихъ вашихъ оубиѭтъ вꙑ
ꙇ прѣдъ в҃лдкꙑ же и цѣсарѧ ведени бѫдете мене ради вь съвѣдѣние имъ и ѩ҃зкмъ
Егда же прѣдаѭтъ вꙑ не пцѣте сѧ како ли что възглаголете
дастъ бо сѧ вамъ въ тъ часъ что г҃лте
не вꙑ бо есте г҃лѭщеи нъ д҃хъ о҃тца вашего г҃лѧи въ васъ
прѣдастъ же братръ братра на съмръть ꙇ отецъ чѧдо ꙇ въстанѫтъ чѧда на родителѧ и оубьѭтъ ѩ҅
ꙇ бѫдете ненавидими вьсѣми имене моего ради
прѣтръпѣвꙑ же до коньца сь с҃пнъ бѫдетъ
Егда же гонѧтъ вꙑ въ градѣ семь бѣгаите въ дроугꙑ
аминь бо г҃лѭ вамъ ѣко не имате исконьчати градъ и҃здрлвъ доньдеже придетъ с҃нъ ч҃лвчскꙑ
Нѣстъ оученикъ надъ оучителемь ни рабъ надъ г҃мь своимь
довьлетъ оученикоу да бѫдетъ ѣкоже оучитель его и рабоу ѣко г҃ь его
Ꙇ аште господина домоу вельзѣвола нарѣшѧ кольми паче домаштьнѧѩ его
не оубоите сѧ оубо ихъ
Ничтоже бо естъ покръвено еже не отъкръвено бѫдетъ ꙇ таино еже не оувѣдѣно бѫдетъ
еже г҃лѭ вамъ въ тъмѣ рьцѣте вь свѣтѣ
ꙇ еже въ оухо слꙑшите проповѣдите на кровѣхъ
ꙇ не оубоите сѧ оубиваѭщихъ тѣло ꙇ д҃шѧ не могѫштъ оубити
боите же сѧ паче могѫщааго и д҃шѫ и тѣло погоубити въ ꙉее҅ннѣ
не дьвѣ ли пьтици на ссарии вѣнимѣ есте
ꙇ ни едина же отъ нею не падетъ на земи без отъца вашего
вамъ же и власи главꙑ вьси ищътени сѫтъ
не оубоите сѧ оубо
мънозѣхъ птицъ лоучъши вꙑ есте
Вьсѣкъ оубо иже исповѣстъ мѧ прѣдъ ч҃лвкꙑ ꙇсповѣмъ і и азъ прѣдъ о҃тцмь моимъ иже естъ на н҃бсхъ
иже отъвръжетъ сѧ мене прѣдъ ч҃кꙑ отъвръгѫ сѧ его и азъ прѣдъ отъцемь иже естъ на н҃бсхъ
не мъните ѣко придъ въврѣшти мира на землѭ҄
не придъ въврѣщъ мира нъ мечъ
придъ бо разлѫчитъ ч҃лвка на о҃тца своего ꙇ дъштерь на матерь своѭ҄ и невѣстѫ на свекровь своѭ҄
ꙇ врази ч҃лкоу домащьнии его
Ꙇже любитъ о҃тца ли матерь паче мене нѣстъ мене достоинъ и ꙇже любитъ с҃нъ ли дъштерь паче мене нѣстъ мене достоинъ ꙇ҅ иже не прииметъ к҃рста своего и въ слѣдъ мене грѧдетъ нѣстъ мене достоинъ
Обрѣтꙑ д҃шѫ своѭ҄ погоубитъ ѭ҅ а иже погоубитъ д҃шѫ своѭ҅ мене ради обрѧщетъ ѭ҅
ꙇже вꙑ приемлетъ мѧ приемлетъ ꙇ иже приемл҅етъ мѧ приемлетъ посълавъшааго мѧ
Приемлѧи п҃рка въ імѧ пророче мьздѫ пророчѫ приемлетъ ꙇ приемлѧи праведьника въ імѧ праведьниче мъздѫ праведьничѫ прииметъ
И иже колижьдо напоитъ единого отъ малꙑхъ сихъ чашѫ стоуденꙑ водꙑ тъкмо въ імѧ оученика аминь глаголѭ вамъ не погоубитъ мьздꙑ своеѩ
Ꙇ бꙑстъ егда съвръши и҃съ заповѣдаѩ обѣма на десѧте оученикома своима
прѣиде отъ тѫдѫ оучитъ ꙇ проповѣдатъ въ градѣхъ ихъ
Ꙇоанъ же слꙑшавъ въ ѫзилищи дѣла х҃ва посълавъ оученикꙑ своими рече емоу
тꙑ ли еси грѧдꙑи ли иного чаемъ
ꙇ отъвѣщавъ и҃съ рече имъ
шедъше възвѣстите иоанови
слѣпии прозираѭтъ ꙇ хромии ходѧтъ прокажении очищаѭтъ сѧ и глоусии слꙑшѧтъ мрътвии въстаѭтъ ꙇ ништии благовѣстоуѭ҅тъ
ꙇ блаженъ естъ иже не съблазнитъ сѧ о мьнѣ
тѣмъ же исходѧщемъ начѧтъ и҃съ г҃лти народомъ о иоанѣ
чесо видѣтъ изидете въ поустꙑнѭ
трьсти ли вѣтромь колѣблемꙑ
нъ чесо изидете видѣтъ
ч҃лвка ли въ мѧкъкꙑ ризи облъчена
се иже мѧкъка носѧтъ въ домохъ ц҃срихъ сѫтъ
нъ чесо изидете видѣтъ
пророка ли
г҃лѭ вамъ
ꙇ лише пророка
сь бо естъ о немьже естъ писано
Се азъ посълѭ а҃нꙉлъ мои прѣдъ лицемь твоимъ ꙇ оуготовитъ пѫть твои прѣдъ тобоѭ҄
Аминь г҃лѭ вамъ
не въста въ рожденꙑхъ женами болеи иоана кръстителѣ
мьнѣи же въ ц҃срстви н҃бсцѣмь болеи естъ его
Отъ дьнии же иоана кръстителѣ до селѣ ц҃срствие небеское нѫдитъ сѧ ꙇ нѫждъници въсхꙑтаѭтъ е
въси бо п҃рци и законъ до иоана прорѣшѧ ꙇ аще хощете приѩти тъ естъ илиѣ хотѧи прити
ꙇмѣѩи оуши слꙑшати да слꙑшитъ
Комоу оуподоблѭ҄ родо сь
подобенъ естъ дѣтищемъ сѣдѣштемъ на тръжиштихъ ꙇже възглашаѭтъ дроугомъ своимъ и г҃лалѭтъ
пискахомъ вамъ и не плѧсасте
плакахомъ вамъ и не рꙑдасте
приде бо иоанъ не пиѩ ни ѣдꙑ и г҃лѭтъ
бѣсъ иматъ
приде с҃нъ ч҃лвчскъ ѣдꙑ и пиѩ ꙇ г҃лтъ
се сь ч҃лвкъ ѣдъца и винопиица мꙑтаремъ дроугъ и грѣшъникомъ
ꙇ оправьди сѧ прѣмѫдрость отъ чѧдъ своихъ
тогда начѧтъ поносити градомъ вь нихъже бꙑшѧ мъножѣишѧѩ силꙑ имъ зане не покаашѧ сѧ
Горе тебѣ хоразинъ горе тебѣ витъсаида
ѣко аще въ тоурѣ и сидонѣ бѫ силꙑ бꙑлꙑ бꙑвъшѧѩ въ васъ древле оубо въ врѣтищи и попелѣ покаали сѧ бѫ
обаче г҃ллѭ вамъ
тоуромъ и сидоноу отърадьнѣе бѫдетъ вь день сѫдънꙑ неже вамъ
И тꙑ каперънаоумъ вьзнесꙑи сѧ до н҃бсе до ада сънидеши
зане аште въ содомѣхъ бѫ силꙑ бꙑвъшѧѩ вь тебѣ прѣбꙑлꙑ бѫ до дьнесьнѣго дьне
обаче г҃лѭ вамъ ѣко земи содомьсцѣ отърадьнѣе бѫдетъ въ день сѫдънꙑ неже тебѣ
Въ то врѣмѧ отъвѣщавъ и҃съ рече
ꙇсповѣдаѭ ти сѧ отъче г҃и небоу и земи ѣко оутаилъ еси се отъ прѣмѫдрꙑхъ и разоумънꙑхъ ꙇ ѣвилъ ѣ еси младеньцемъ
еи о҃тче ѣко тако бꙑстъ волѣ прѣдъ тобоѭ҄
Вьсѣ мьнѣ прѣдана сѫтъ о҃тцмь моимь ꙇ никтоже не знаетъ с҃на тъкмо о҃тцъ ни о҃тца кто знаетъ ткмо с҃нъ ꙇ емоуже волитъ с҃нъ отъкрꙑти
Придѣте кь мънѣ въси троуждаѭштеи сѧ ꙇ҅ обрѣменении
ꙇ азъ покоѭ вꙑ
вьзьмѣте иго мое на себѣ ꙇ наоучите сѧ отъ мене ѣко кротокъ есмъ и съмѣренъ с҃рдцмъ ꙇ обрѧщете покои д҃шамъ вашимъ
ꙇ҅го бо мое благо и брѣмѧ мое легъко естъ
Въ то врѣмѧ приде и҃съ сквозѣ сѣаниѣ
оученици же его възаалкашѧ сѧ и начѧсѧ въстръгати класꙑ и ѣсти
фарисѣи же видѣвъше рѣшѧ емоу
се оученици твои творѧтъ егоже не достоитъ творити въ соботꙑ
Онъ же рече имъ
нѣсте ли чъли чъто сътвори д҃въ егда възаалка самъ ꙇ сѫщи съ нимь
како вьниде въ храмъ б҃жии ꙇ хлѣбꙑ прѣдъложениѣ сънѣстъ ꙇхъже не достоино емоу бѣ ѣсти ни сѫщимъ съ нимъ тъкъмо иереомъ единѣмъ
ли нѣсте чъли въ законѣ ѣко въ соботꙑ иереи въ ц҃ъркве соботꙑ скврънѧтъ ꙇ неповиньни сѫтъ
г҃лѭ вамъ ѣко ц҃ркве ꙇ бол҄еи естъ съде
аще ли бисте вѣдѣли чъто естъ милости хоштѫ а не жрътвѣ николиже оубо бисте осѫдили неповинънꙑхъ
г҃ь бо естъ соботѣ с҃нъ чловѣчскꙑ
ꙇ прѣшедъ отъ тѫдѣ и҃съ приде на соньмиште ихъ
ꙇ се ч҃лвкъ бѣ тоу рѫкѫ имꙑ соухѫ
ꙇ въпросишѧ и г҃лѭще аще достоитъ въ соботѫ цѣлити да на нь в҃ъзглѭтъ
онъ же рече имъ
кто естъ отъ васъ ч҃лвкъ ꙇже иматъ овьчѧ едино ꙇ҅ аще въпадетъ сѧ въ ѣмѫ въ соботѫ не изьметъ ли его
кольми оубо лоучеи естъ ч҃лвкъ овьчѧте
тѣмь же достоитъ въ соботѫ добро творити
тъгда г҃ла ч҃вкоу
простьри рѫкѫ
и простьрѣ
ꙇ оутвръди сѧ цѣла ѣко и дроугаѣ
Фарисѣи же ишедъше съвѣтъ сътворишѧ на нь како и погоубѧтъ
ꙇ҃съ же разоумѣвъ отиде отъ тѫдѣ
Ꙇ по немь идѫ народи мьноѕи ꙇ исцѣли ѩ вьсѧ
ꙇ запрѣти имъ да не ѣвѣ его сътворѧтъ
да събѫдетъ сѧ реченое п҃ркомь исаиемь г҃лщемь
се отрокъ мои егоже изволихъ вьзлюбленꙑ мои на ньже благоизволи д҃ша моѣ
положѫ д҃хъ мои на немь ꙇ сѫдъ ѩзкмь вьзвѣститъ
не прѣречетъ ни възъпиетъ не оуслꙑшитъ никтоже на распѫтихъ гласа его
трьсти съкроушенꙑ не прѣломитъ ꙇ пръта вънемъша сѧ не оугаситъ доньдеже вьзведетъ на побѣдѫ сѫдъ
ꙇ на имѧ его ѩ҃зци оупъваѭтъ
Тъгда привѣсѧ къ немоу бѣсънѫѭщь сѧ слѣпъ и нѣмъ и исцѣли и ѣко слѣпъ і нѣмъ г҃лаше и глѧдаше
ꙇ дивлѣхѫ сѧ вьси народи г҃лѭще
еда сь естъ с҃нъ д҃въ
Фарисеи же слꙑшавъше рѣшѧ
сь не изгонитъ бѣсъ тъкмо о вельзѣволѣ кънѧѕи бѣсъ
Вѣдꙑ же мꙑсли ихъ рече имъ
вьсѣко ц҃ѣсрство раздѣлъ сѧ на сѧ запоустѣетъ ꙇ въсѣкъ градъ ли домъ раздѣлъ сѧ на сѧ не станетъ
ꙇ аще сотона сотонѫ изгонитъ на сѧ раздѣлилъ сѧ естъ
како оубо станетъ ц҃ствие его
ꙇ аште азъ о велъѕѣволѣ изгонѭ бѣсꙑ с҃нве ваши о комь изгонѧтъ
Сего ради ти вамъ бѫдѫтъ сѫдиѩ
аще ли о доусѣ б҃жии азъ изгонѭ бѣсꙑ оубо постиже на васъ ц҃срствие б҃жие
ли како можетъ къто вьнити въ домъ крѣпъкааго ꙇ съсѫдꙑ его расхꙑтити аще не пръвѣе съвѧжетъ крѣпъкааго ꙇ тогда домъ его расхꙑтитъ
Ꙇже нѣстъ съ мноѭ на мѧ естъ ꙇ иже не събираатъ съ мноѭ҄ растачаатъ
сего ради г҃лѭ вамъ
вьсѣкъ грѣхъ и хоула отъпоуститъ сѧ чловѣкомъ а ѣже на д҃хъ хоула не отъпоуститъ сѧ ч҃лкмъ
ꙇ иже колижъдо речетъ слово на с҃нъ ч҃лвчскꙑ отъпоуститъ сѧ емоу
а иже речетъ на д҃хъ с҃тꙑ не отъпоуститъ сѧ емоу ни вь сь вѣкъ ни въ бѫдѫщии
ли сътворите дрѣво добро и плодъ его добръ ли сътворите дрѣво зъло и плодъ его золъ
отъ плода бо дрѣво познано бѫдетъ
ꙇштѧдьѣ ехидънова како можете добро г҃лати зъли сѫще
отъ избꙑтъка бо с҃рдцоу оуста г҃лѭтъ
Добрꙑ ч҃лвкъ отъ добраго съкровишта износитъ добраѣ ꙇ зълꙑ ч҃лвкъ отъ зълааго съкровишта износитъ зълаа҅
г҃лѭ же вамъ ѣко вьсѣко слово праздъно еже аще рекѫтъ ч҃лвци въздадѧтъ о немь слово вь день сѫдьнꙑ
отъ словесъ бо своихъ оправъдиши сѧ ꙇ словесꙑ своими сѫдиши си
Тъгда отъвѣщашѧ етери отъ кънижъникъ ꙇ фарисѣи г҃лѭще
оучителю хощемъ отъ тебе знамение видѣти
Ѡнъ же отъвѣщавъ рече имъ
родъ лѫкавъ и любодѣи знамениѣ ищетъ ꙇ знамение не дастъ сѧ емоу тъкмо знамение ионꙑ п҃рка
ѣко бо бѣ иона въ чрѣвѣ китовѣ три дьни и три ношти тако бѫдетъ с҃нъ ч҃лвскꙑ въ с҃рдци землѧ три дни и три ношти
мѫжи ниневьꙉитьстии въстанѫтъ на сѫдъ съ родомь симь и осѫдѧтъ и ѣко покаашѧ сѧ проповѣдиѭ иониноѭ҄ ꙇ се болеи ионꙑ сьде
егда же нечистꙑ д҃хъ ꙇ҅зидетъ отъ ч҃лвка прѣходитъ скозѣ бездънаа мѣста ꙇштѧ покоѣ и не обрѣтаатъ
тъгда речетъ
възвраштѫ сѧ въ храмъ мои отъ нѭдоуже изидъ
ꙇ пришедъ обрѧштетъ празденъ пометенъ оукрашенъ
тако бѫдетъ и родоу семоу лѫкавоуемоу
Еще емоу глаголѭщоу къ народомъ се мати и братрьѣ его стоѣхѫ вьнѣ ꙇскѫште г҃лти емоу
рече же къ немоу единъ
се мати твоѣ и братрьѣ твоѣ вьнѣ стоѩтъ хотѧще г҃лти къ тебѣ
онъ же отъвѣштавъ рече къ г҃лѭ҄штюмоу
къто естъ мати моѣ и кто сѫтъ братриѣ моѣ
ꙇ простеръ рѫкѫ на оученикꙑ своѩ рече
се мати моѣ и братрьѣ моѣ
ꙇже бо аще творитъ волѭ о҃тца моего иже естъ на н҃бсхъ тъ братръ мои и сестра и мати естъ
Въ тъ же день ишедъ и҃съ из домоу сѣдѣше при мори
ꙇ събърашѧ сѧ кь немоу народи мъноѕи ꙇ ѣко вьлѣзъ въ корабь сѣде и весь народъ на помори стоѣше
и г҃ла имъ мъного притъчами г҃лѧ
Се изиде сѣѩи да сѣетъ
ꙇ сѣѭштоумоу ова оубо падѫ при пѫти ꙇ придѫ птицѧ н҃ебскꙑѩ и позобашѧ ѣ
дроугаа же падѫ на каменеихъ ѣже не имѣшѧ землѧ мъногꙑ ꙇ абье прозѧбѫ зане не имѣше глѫбинꙑ землѣ
слънъцоу же восиѣвъшю присвѧдѫ ꙇ зане не имѣхѫ корениѣ исъхѫ
а дроуга падѫ въ трънии ꙇ҅ вьзиде тръние и подави ѣ
дроугаа же падѫ на земи добрѣ ꙇ даѣхѫ плодъ ово съто ово шесть десѧтъ ово три десѧти
ꙇмѣѩи оуши слꙑшати да слꙑшитъ
и пристѫпьше оученици рѣшѧ емоу
по что притъчами глаголеши имъ
онъ же отъвѣщавъ рече
ѣко вамъ дано естъ разоумѣти таинаа ц҃срствиѣ н҃бскааго
онѣмъ же не дано естъ
ꙇмѫщоумоу бо дастъ сѧ ꙇ избѫдетъ емоу
а иже не иматъ ꙇ҅ еже иматъ възьметъ сѧ отъ него
Сего ради притъчами имъ г҃лѭ ѣко видѧще не видѧтъ ꙇ слꙑшѧште не слꙑшѧтъ ни разоумѣваѭтъ
ꙇ събꙑваетъ сѧ имъ пророчъсто исаино г҃лѭщее҅
слоухомь оуслꙑшите и не имате разоумѣти
ꙇ зьрѧще оузьрите и не имате видѣти
отлъстѣ бо с҃рдце людеи сихъ ꙇ оушима тѧжъко слꙑшашѧ ꙇ очи свои съмѣжишѧ еда когда оузьрѧтъ очима ꙇ оушима оуслꙑшѧтъ ꙇ с҃рдцемь разоумѣѭтъ ꙇ обратѧтъ сѧ и исцѣлѭ ѩ҅
Ваши же блаженѣи очи ѣко видите ꙇ оуши ваши ѣко слꙑшите
аминь бо г҃лѭ вамъ ѣко мъноѕи п҃рци и праведьници въжделѣшѧ видѣти ѣже видите и не видѣшѧ и слꙑшати ѣже слꙑшите и не слꙑшашѧ
вꙑ же оуслꙑшите притъчѫ сѣвъшааго
вьсѣкъ иже слꙑшитъ словеса цсарествиѣ ꙇ не разоумѣваатъ приходитъ же неприѣзнь и въсхꙑтаатъ сѣное въ с҃рдци его
се естъ сѣное при пѫти
а сѣаное на камении сь естъ слꙑшѧи слово ꙇ абие съ радостиѭ приемлѧ е
не иматъ же корене вь себѣ нъ врѣменъно естъ
бꙑвъши же печали и гонению словесе ради абье съблажнѣатъ сѧ
а сѣаное въ трънии сь естъ слꙑшѧи слово ꙇ печаль свѣта сего ꙇ льсть бгатъства подавлѣетъ е ꙇ бес плода бꙑваетъ
а сѣаное на добрѣ земи сь естъ слꙑшѧи слово и разоумѣваѩ е ꙇ приноситъ плодъ ѣко подобаатъ и творитъ ово р҃ ово м҃ ово ꙉ҃
Ꙇ҅нѫ притъчѫ прѣдъложи имъ г҃лѧ
Оу҅подоби сѧ ц҃рствие небеское ч҃лвкоу сѣвъшоу добро сѣмѧ на селѣ своемь
съпѧщемъ же ч҃лвкомъ приде врагъ его и вьсѣ плѣвелъ по срѣдѣ пшеницѧ и отиде
егда же прозѧбе трѣва и плодъ сътвори тъгда ави сѧ и плѣвелъ
пришедъше же раби г҃ина рѣшѧ емоу
г҃и не добро ли сѣмѧ сѣлъ еси на селѣ твоемь
отъ коудѫ оубо иматъ плѣвелъ
онъ же рече имъ
врагъ ч҃лвкъ се сътвори
раби же рѣшѧ емоу
хощеши ли оубо да шедьше исплѣвемъ ѩ҅
онъ же рече
ни еда въстръгаѭще плѣвелъ въстръгнете коупъно съ нимь и пшеницѫ
оставите е коупьно расти оубо до жѧтвꙑ ꙇ въ врѣмѧ жѧтвꙑ рекѫ дѣлателемъ
съберѣте пръвѣе плѣвелъ ꙇ съвѧжате и въ снопꙑ ѣко съжешти ѩ а пшеницѫ съберѣте вь житьницѫ моѭ҄
ꙇнѫ притъчѫ прѣдложи имъ г҃лѧ
подобно естъ ц҃срствие н҃бское зръноу гороушъноу еже вьземъ чловѣкъ вьсѣ на селѣ своемъ
еже мьне естъ вьсѣхъ сѣменъ
егда же въздрастетъ боле зелии естъ ꙇ҅ бꙑваатъ дрѣво ѣко прити птицамь н҃бскꙑмъ ꙇ витати на вѣтвехъ его
Ꙇнѫ притъчѫ г҃ла имь
подобъно естъ ц҃срствие н҃ебское квасоу ꙇже въземъши жена съкрꙑ въ мѫцѣ три сатъ доньдеже вьскꙑсѣ вьсѣ
Вьсѣ г҃ла и҃съ притъчами къ народомъ ꙇ бес притъчѧ ничесо же г҃лше къ нимъ да събодетъ сѧ реченое п҃ркмь г҃лѭштемь
отвръзѫ въ притъчахъ оуста моѣ
отъкрꙑѭ҄ съкръвенаа отъ съложениѣ вьсего мира
Тъгда оставль народꙑ приде въ домъ и҃с
ꙇ пристѫпишѧ къ немоу оученици его г҃лѭште
съкажи намъ притъчѫ плѣвелъ селънꙑхъ
онъ же отъвѣщавъ рече имъ
вьсѣавꙑ естъ доброе сѣмѧ с҃нъ ч҃лвскꙑ
а село естъ весь миръ
доброе же сѣмѧ се сѫтъ с҃нве ц҃срствиѣ
а плѣвелъ сѫтъ с҃нве неприѣзнини
а врагъ естъ вьсѣавꙑ ѩ҅ диѣволъ
а жѧтва естъ коньчина вѣка а жѧтеле сѫтъ а҃нꙉли
ѣко бо оубо събираѭтъ плѣвелꙑ ꙇ огнемь съжиѕаѭ҄тъ тако бѫдетъ вь съконъчание вѣка сего
посълетъ с҃нъ ч҃л҃вѣчскꙑ а҃нꙉлꙑ своѩ ꙇ съберѫтъ отъ ц҃срствиѣ его вьсѧ сканьдѣлꙑ ꙇ творѧщѧѩ безаконение ꙇ въвръгѫтъ ѩ вь пешть огньнѫ
тъгда бѫдетъ плачь и скрьжетъ зѫбомъ
тъгда праведьнии просвьтѧтъ сѧ ѣко слъньце въ ц҃срствии отъца ихъ
ꙇмѣѩи оуши слꙑшати да слꙑшитъ
пакꙑ подобъно естъ ц҃срствие н҃бское съкровищю съкръвеноу на селѣ еже обрѣтъ ч҃лвкъ съкрꙑ
ꙇ отъ радости его идетъ ꙇ вьсе елико иматъ продаетъ ꙇ҅ коупоуетъ село то
пакꙑ подобъно естъ ц҃срствие н҃бское ч҃лвкоу коупъцоу ꙇщѫщѫ добръ бисьръ ꙇже обрѣтъ единъ мьногоцѣнень бисьръ шедъ продастъ вьсе имѣние елико имѣаше и коупи и
Пакꙑ подобъно естъ ц҃срствие н҃ебское неводоу въвръженоу въ море ꙇ отъ вьсѣкого рода избъравъшю
ꙇже егда исплъни сѧ извлъкъше и на краи ꙇ сѣдъше избⷬ҇ашѧ добрꙑѩ҅ вь съсѫдꙑ а зълꙑѩ извръгѫ вонъ
тако бѫдетъ въ съконьчание вѣка
ꙇзидѫтъ а҃нꙉли ꙇ отълѫчѧтъ зълꙑѩ отъ срѣдꙑ праведънꙑхъ
ꙇ въвръгѫтъ ѩ въ пещь огньнѫ
тоу бѫдетъ плачь и скрьжетъ зѫбомь
Г҃ла имъ и҃съ
разоумѣете ли вьсѣ си
г҃лшѧ емоу ей г҃и
и҃съ же рече имъ
сего ради вьсѣкъ кънижъникъ наоучь сѧ ц҃срствию н҃бскоумоу подобенъ естъ ч҃лвкоу домовитоу ꙇже износитъ отъ съкровища своего нова и ветъхаа
Ꙇ бꙑстъ егда съконьча и҃съ притъчѧ сиѩ
прѣиде отъ тѫдѣ
ꙇ пришедъ въ отьчьствие свое оучаше ѩ҅ на съньмиштихъ ихъ ѣко дивлѣхѫ сѧ емоу и г҃лхѫ
отъ кѫдѫ семоу естъ прѣмѫдрость си и сила
не сь ли естъ тектоновъ с҃нъ
не мати ли его нарицаетъ сѧ мариѣ
ꙇ братрьѣ его иѣковъ и осифъ ꙇ симонъ июда
ꙇ сестрꙑ его не вьсѧ ли въ насъ сѫтъ
отъ кѫдоу оубо семоу вьсѣ си сѫтъ
ꙇ блажнѣхѫ сѧ о немь
Ꙇ҃с же рече имъ
нѣстъ п҃ркъ бещьстии тъкмо въ своемь отьчьствии ꙇ въ домоу своемь
ꙇ не сътвори тоу силъ мъногъ за невѣрьство ихъ
въ врмѧ оно оуслꙑшавъ иродъ тетрархъ слоухъ и҃свъ ꙇ рече отрокомъ своимъ
сь естъ иоанъ кръститель
тъ въскрьсе отъ мрътвꙑхъ ꙇ сего ради силꙑ дѣѭтъ сѧ о немь
Ꙇ҅родъ бо емъ иоанꙿна съвѧза и ꙇ въсади и вь темьницѫ ꙇродиѣдꙑ ради женꙑ филипа братра своего
г҃лаше бо емоу иоанъ
не достоитъ ти имѣти еѩ҅
ꙇ хотѧ и оубити оубоѣ сѧ народа зане ѣко прка имѣхѫ и
Дьни же бꙑвъшоу розьства иродова плѧса дъшти иродиѣдина по срѣдѣ и оугоди иродови
тѣмь же съ клѧтвоѭ издрече еи дати егоже аште въспроситъ
она же наваждена материѭ своеѭ даждь ми рече сьде на мисѣ главѫ иоана к҃рстителѣ
ꙇ печаленъ бꙑⷭ҇ ц҃сръ
клѧтвꙑ же ради и възлежѧщихъ съ нимъ повелѣ дати и ꙇ посълавъ оусѣкнѫ иоана вь темьници
ꙇ принѣсѧ главѫ его на мисѣ и дашѧ дѣвици ꙇ несе матери своеи
и пристѫпьше оученици его вьзѧсѧ тѣло его и погрѣсѧ е ꙇ пришедъше възвѣстишѧ и҃сви
Ꙇ҅ слꙑшавъ и҃с отиде отъ тоудѣ въ корабли въ поусто мѣсто единъ
ꙇ слꙑшавъше народи по немь идѫ пѣши отъ градъ
Ꙇ҅ ишедъ и҃с видѣ народъ мъногъ ꙇ м҃илосрдва о нихъ ꙇ исцѣли недѫжънꙑѩ ихъ
Поздѣ же бꙑвъшоу пристѫпишѧ къ немоу оученици его г҃лѭште
поусто естъ мѣсто
ꙇ година минѫ юже
о҅тъпоусти народꙑ да шедъше вь ближьнѧѩ градъцѧ коупѧтъ брашъна себѣ
ꙇ҃с же рече имъ
не трѣбоуѭтъ отити
дадите имъ вꙑ ѣсти
они же г҃лашѧ емоу
не имамъ съде тъкмо пѧть хлѣбъ и дьвѣ рꙑбѣ
онъ же рече
принесѣте ми ѩ сѣмо
ꙇ повелѣвъ народомъ вьзлещи на трѣвѣ ꙇ҅ приемъ пѧть хлѣбъ и дьвѣ рꙑбѣ вьзьрѣвъ на н҃бо б҃лгсви ꙇ прѣломъ хлѣбꙑ дастъ оученикомъ оу҅ченици же народомъ
ꙇ ѣшѧ вьси и насꙑтишѧ сѧ ꙇ вьзѧсѧ избꙑтъкꙑ оукроухъ дъва на десѧте коша испльнь
ѣдѫщихъ же бѣ мѫжъ ѣко пѧть тꙑсѫщь развѣ женъ и дѣтеи
Ꙇ҅ абие оубѣди и҃съ оученикꙑ вьлѣсти въ корабь ꙇ варити и на ономь полоу доньдеже отъпоуститъ народꙑ
Ꙇ отъпоущъ народꙑ вьзиде на горѫ единь помолитъ сѧ
Поздѣ же бꙑвъшю единь бѣ тоу
корабь же бѣ по срѣдѣ морѣ вълаѩ сѧ влънами
бѣ бо противенъ вѣтръ
въ четврътѫѭ же стражѫ нощи ꙇде къ нимъ и҃съ ходѧ по морю
ꙇ видѣвъше и оученици ходѧштъ по морю съмѧшѧ сѧ г҃лѭште ѣко призракъ естъ
ꙇ отъ страха възъпишѧ
абие же рече имъ и҃с г҃лѧ
дръзаите
азъ есмъ
не боите сѧ
Ѡтъвѣштавъ же петръ рече емоу
г҃и аште тꙑ еси повели ми прити къ тебѣ по водамъ
онъ же рече
приди
ꙇ излѣзъ ис кораблѣ петръ хождаше на водахъ
и прити къ и҃сви
видѧ же вѣтрꙑ крѣпькꙑ оубоѣ сѧ ꙇ наченъ оутапати возъпи г҃лѧ
г҃и с҃пс мѧ
абие же и҃съ простеръ рѫкѫ ѩтъ і
ꙇ г҃ла емоу
маловѣре по чьто сѧ оусоумьнѣ
Ꙇ вьлѣзъшема има въ корабь прѣста вѣтръ
сѫштеи же въ кораби пришедъше поклонишѧ сѧ емоу г҃лѭште
въ істинѫ с҃нъ б҃жи е҅си
ꙇ прѣѣвъше придѫ на землѭ ꙉенисаретъскѫ
Ꙇ познавъше и мѫжи мѣста того посълашѧ въ вьсѫ странѫ тѫ ꙇ принѣсѧ къ немоу вьсѧ болѧштѧѩ҅ ꙇ молѣхѫ и да тъкъмо прикоснѫтъ сѧ въскрилии҅ ризꙑ его
ꙇ елико прикоснѫшѧ сѧ емь с҃псни бꙑшѧ
Тъгда пристѫпишѧ къ и҃сви иже бѣахѫ въ и҃мѣ кънижъници и фарисѣи г҃лѭште
по чъто оученици твои прѣстѫпаѭтъ прѣдааниѣ старецъ
не омꙑваѭ҄тъ бо рѫкъ своихъ егда хлѣбъ ѣдѧтъ
онъ же отъвѣштавъ рече имъ
по чъто вꙑ прѣстѫпаете заповѣдь б҃жиѭ҄ за прѣдание ваше
б҃ъ бо заповѣда г҃лѧ
чьти о҃тца и матерь
ꙇ иже зълословитъ о҃тца ли матерь съмрътьѭ҄ оумьретъ
вꙑ же г҃лте
ꙇже колижъдо речетъ о҃тцю ли матери даръ ꙇже колижъдо отъ мене польѕевалъ сѧ еси ꙇ҅же не почьтетъ о҃тца ли матере своеѩ҅
ꙇ разористе законъ б҃жии҅ за прѣдание ваше
лицемѣри добрѣ пророчъствова о васъ исаиѣ г҃лѧ
приближаѭ҄тъ сѧ мьнѣ лѭдъе си оустꙑ своими и оустънами чьтѫтъ мѧ а с҃рдце ихъ далече отъстоитъ от мене
въ соуе же чътѫтъ мѧ оучѧще оучениѣ заповѣдеи ч҃лвчскъ
ꙇ призъвавъ народꙑ рече имъ
слꙑшите и разоумѣите
не въходѧщее въ оуста скврънитъ ч҃лвка нъ исходѧщее из оустъ то скврънитъ ч҃лвка
Тъгда пристѫпьше оученици его рѣшѧ емоу
вѣси ли ѣко фарисѣи слъшавъшеи слово съблазнишѧ сѧ
онъ же отъвѣщавъ рече
вьсѣкъ садъ егоже не сади о҃тцъ мои н҃ебскꙑ ꙇскоренитъ сѧ
Останѣте ихъ
вожди сѫтъ слѣпи слѣпьцемъ
слѣпецъ же слѣпъца аште водитъ оба вь ѣмѫ въпадете сѧ
отъвѣщавъ же петръ рече емоу
съкажи намъ притъчѫ сиѭ
ꙇ҃с же рече емоу
единаче ли и вꙑ безд разоума есте
не ю ли разоумѣваате ѣко вьсѣко еже въходитъ въ оуста въ чрѣво въмѣщаатъ сѧ ꙇ афедрономъ исходитъ
а исходѧщаа из оустъ отъ с҃рдца исходѧтъ ꙇ та скврънѧтъ ч҃лвка
отъ с҃рдца бо исходѧтъ помꙑшлениѣ зъла оубииства прѣлюбодѣаниѣ любодѣаниѣ татьбꙑ лъжесъвѣдѣниѣ власфимиѣ
си сѫтъ скврнѧштаа ч҃лка
а еже не оумъвенами рѫками ѣсти не скврънитъ ч҃лвка
Ꙇ ишедъ отъ тоудѣ и҃с отиде въ странѫ тоурьскѫ и сѵдонъскѫ
ꙇ се жена хананеиска отъ прѣдѣлъ тѣхъ ишедъши възъпи г҃лѭшти
помилоуи мѧ г҃и с҃ноу д҃авдвъ
дъшти моѣ зълѣ бѣсъноуетъ сѧ
онъ же не отъвѣща еи словесе
Ꙇ пристѫпьше оученици его молѣхѫ и г҃лѭще
отъпоусти ѭ ѣко въпиетъ въ слѣдъ насъ
онъ же отъвѣщавъ рече
нѣсмъ посъланъ тъкмо къ овъцамъ погꙑбъшимъ домоу и҃злвоу
она же пришедъши поклони сѧ емоу г҃лшти
г҃и помоѕи ми
онъ же отъвѣштавъ рече
нѣстъ добро отѧти хлѣба чѧдомъ и поврѣщи псомъ
она же рече
еи г҃и ꙇбо и пси ѣдѧтъ отъ кроупицъ падаѭштихъ съ трапезꙑ господеи своихъ
Тъгда отъвѣштавъ и҃с рече еи
Ѡ̈ жено вельѣ естъ вѣра твоѣ҅
бѫди тебѣ ѣкоже хощеши
ꙇ исцѣлѣ дъщи еѩ во тъ часъ
ꙇ пришедъ отъ тоудѣ и҃с ꙇде при мори галилѣисцѣмъ ꙇ въшедъ на горѫ сѣде тоу
ꙇ пристѫпишѧ къ немоу народи мънози ꙇмѫще съ собоѭ хромꙑ нѣмꙑ и слѣпꙑ и бѣсънꙑ ꙇ инꙑ мъногꙑ ꙇ привръгѫ ѩ къ ногама и҃свама
и исцѣли ѩ ѣко народоу дивити сѧ видѧще нѣмꙑ г҃лѭштѧ бѣдънꙑѩ съдравꙑ ꙇ хромꙑѩ ходѧштѧ слѣпꙑѩ видѧштѧ
ꙇ славлѣхѫ б҃а и҃здрлва
Ꙇ҃҅с же призъвавъ оученикꙑ своѩ рече имъ
милосрдоуѭ҄ о народѣ ѣко юже три дьни присѣдѧтъ мьнѣ ꙇ не имѫтъ чесо ѣсти
и отъпоустити ихъ не ѣдьшъ не хоштѫ да не како ослабѣѭ҄тъ на пѫти
ꙇ г҃лшѧ емоу оученици
отъ кѫдѣ вьзьмемъ на поустѣ мѣстѣ хлѣбꙑ насꙑтити толико народа
ꙇ г҃ла имъ и҃с
колико хлѣбъ и҅мате
они же рѣшѧ
ж҃ и мало рꙑбицъ
ꙇ повелѣ народоу възлешти на земли ꙇ приемъ ж҃ хлѣбъ ꙇ рꙑбꙑ хвалѫ въздавъ прѣломи и дастъ оученикомъ своимъ оученици же народомъ
ꙇ ѣшѧ вьси и насꙑтишѧ сѧ и вьзѧсѧ ꙇзбꙑтъкꙑ оукроухъ седмь кошъницъ исплънь
ꙇ ѣдъшихъ бѣшѧ четꙑри тꙑсѫштѧ мѫжъ развѣ женъ и дѣтеи
ꙇ отъпоушть народъ вьлѣзе въ корабь и пришедъ въ прѣдѣлꙑ магдаланьскꙑ
ꙇ пристѫпьше фарисѣи и садѵкеи искоушаѭште и просишѧ знамениѣ с н҃бсе показати имъ
Онъ же отъвѣщавъ рече имъ
вечеръ сѫщоу г҃лте
ведро
чръмъноуетъ сѧ н҃бо
ꙇ ютро
дьне сь зименъ
чръмъноуетъ бо сѧ дрѧселоуѩ н҃бо
лице оубо н҃бси оумѣете расѫждати а знамениѣ врѣменемь не можете
родъ золъ и прѣлюбодѣи знамениѣ ищетъ
ꙇ знамение не дастъ сѧ имъ тъкмо знамение ионꙑ пророка
ꙇ оставль ѩ отиде
ꙇ прѣшедъше оученици его на онъ полъ забꙑшѧ хлѣбꙑ възѧти
Ꙇ҃с же рече имъ
вьнемлѣте и блюдѣте сѧ отъ кваса фарисеиска и садѵкеиска
они же помꙑшлѣхѫ г҃лѭще
како хлѣбъ не възѧсомъ
разоумѣвъ же и҃с рече
чъто мꙑслите въ себѣ маловѣри ѣко хлѣбъ не възѧсте
не оу ли разоумѣсте ни помьните д҃ хлѣбъ пѧти тꙑсѫштъ ꙇ колико кошъ вьзѧсте
ни ли ж҃ хлѣбъ четꙑремъ тꙑсѫштамъ ꙇ колико кошъницъ възѧсте
како не разоумѣете ѣко не о хлѣбѣхъ вамъ въньмати рѣхъ
храните же сѧ отъ кваса фарисеиска и садѵкеиска
Тъгда разоумѣшѧ ѣко рече
храните сѧ не отъ кваса хлѣбънааго нъ отъ оучениѣ фарисеиска и садѵкеиска
Пришедъ же и҃с въ странѫ кесариѩ филиповꙑ въпрашаше оученикꙑ своѩ г҃лѧ
кого г҃лѭтъ мѧ ч҃лвци сѫшта с҃на ч҃лвчскааго
они же рѣшѧ емоу
ови иоана к҃рстителѣ
ꙇни же илиѭ
дроуѕии же иеремиѭ҄ ли единого отъ п҃ркъ
г҃ла имъ и҃с
вꙑ же кого мѧ г҃лете бꙑти
отъвѣщавъ же симонъ петръ рече
тꙑ еси х҃ъ с҃нъ б҃а живааго
ꙇ отъвѣщавъ и҃с рече емоу
Блаженъ еси симоне вариѡ̈на ѣко плъть и крвъ не ави тебѣ нъ о҃тцъ мои иже естъ на небесьхъ
ꙇ азъ же тебѣ г҃лѭ ѣко тꙑ еси петръ ꙇ на семь камене съзиждѫ ц҃рквъ моѭ҄ ꙇ врата адова не оудолѣѭтъ еи
и дамь тебѣ клѧⷱ҇ ц҃срствиѣ н҃ебскааго и еже аще съвѧжеши на земи бѫдетъ съвѧзано на нбесехъ ꙇ еже аще раздрѣшиши на земи бѫдетъ раздрѣшено на небесехъ
Тъгда запрѣти оученикомъ своимъ да никомоуже не рекѫтъ ѣко
сь естъ и҃съ х҃ъ
отъ толѣ начѧтъ и҃съ съказати оученикомъ своимъ ѣко подобаатъ емоу ити въ иероусалимъ ꙇ мъного пострадати отъ старецъ ꙇ архиереи ꙇ кьнижъникъ ꙇ оубьеноу бꙑти и трети дьнь въстати
ꙇ поемъ і петръ начѧтъ прѣрѣкати емоу г҃лѧ
м҃илосрдъ тꙑ г҃и
не иматъ тебѣ бꙑти се
онъ же обраштъ сѧ рече петрови
ꙇди за мъноѭ҄
сотоно съблазнъ ми еси ѣко не мꙑслиши ѣже сѫтъ б҃жиѣ и ч҃лчскаѣ
Тъгда и҃съ рече оученикомъ своимъ
аще къто хощетъ по мьнѣ ити да отъвръжетъ сѧ себе ꙇ възъметъ к҃рстъ свои ꙇ҅ вь слѣдъ мене грѧдетъ
ꙇже бо хощетъ д҃шѫ своѭ с҃псти погоубитъ ѭ
ꙇ иже погоубитъ д҃шѫ своѭ мене ради обрѧштетъ ѭ
каа полъѕа естъ ч҃лвкоу аште весь миръ приобрѧщетъ а д҃шѫ своѭ҄ отъштетитъ
ли что дастъ ч҃лвкъ ꙇзмѣнѫ за д҃шѫ своѭ҄
Прити бо иматъ с҃нъ чловѣчскꙑ въ славѣ о҃тца своего съ а҃нꙉлꙑ с҃тꙑми ꙇ тогда въздастъ комоужъдо по дѣломъ своимъ
аминь г҃лѭ вамъ
сѫтъ етери отъ съде стоѩштихъ ꙇже не имѫтъ съмръти въкоусити доньдеже видѧтъ с҃нъ ч҃лвчскꙑ грѧдѫшть въ ц҃срствии своемь
ꙇ бꙑстъ по шести денъ Поѩтъ и҃с петра и иѣкова и иоана братра его ꙇ вьзведе ѩ на горѫ вꙑсокѫ единꙑ
ꙇ прѣобрази сѧ прѣдъ ними ꙇ просвьтѣ сѧ лице его ѣко слънъце а ризꙑ его бꙑшѧ бѣлꙑ ѣко свѣтъ
ꙇ се ависте сѧ имъ моси и илиѣ съ нимь г҃лѭща
отъвѣщавъ же петръ къ и҃сви рече
г҃и добро естъ намъ сьде бꙑти
аште хощеши да сътворимъ съде три кровꙑ тебѣ единъ и мосеови единъ и илии единъ
еште же емоу г҃лѭштю се облакъ свѣтелъ осиѣ ѩ ꙇ се гласъ из облака г҃лѧ
сь естъ с҃нъ мои вьзлюбленꙑ о немьже благоизволихъ
того послоушаите
ꙇ слꙑшавъше оученици падѫ ници и оубоѣшѧ сѧ ѕѣло
и пристѫпь и҃с прикоснѫ сѧ ихъ
ꙇ рече
въстанѣте и не боите сѧ
възведъше же очи свои не видѣшѧ никогоже токъмо и҃са единого
и съходѧщемъ и҅мъ съ горꙑ заповѣдѣ имъ и҃съ г҃лѧ
никомоуже не повѣдите видѣниѣ доньдеже с҃нъ ч҃лвчскꙑ из мрътвꙑхъ въскръснетъ
Ꙇ҅ въпросишѧ и оученици его г҃лѭще
чъто оубо г҃лѭтъ кънижъници ѣко илии подобаатъ прити прѣжде
ꙇ҃с же отъвѣщавъ рече имъ
ꙇлиѣ оубо придетъ прѣжде и оустроитъ вьсѣ
г҃лѭ же вамъ ѣко илиѣ ю҅же приде и не познашѧ его нъ сътворишѧ о немь въсѣ елико въсхотѣшѧ
тако и с҃нъ ч҃лвчскꙑ иматъ страдати отъ нихъ
тъгда разоумѣшѧ оученици ѣко о иоанѣ кръстители рече имъ
ꙇ пришедъшемъ имъ къ народоу Пристѫпи къ немоу ч҃къ кланѣѩ сѧ емоу и г҃лѧ
г҃и помилоуи с҃нъ мои ѣко на новꙑ м҃сцѧ бѣсъноетъ сѧ ꙇ зьлѣ страждетъ
мъножицеѭ бо падаетъ на огнь ꙇ мъножицеѭ въ водѫ
ꙇ привѣсъ і къ оученикомъ твоимъ ꙇ не могѫ его исцѣлити
отъвѣштавъ же и҃съ рече
ѡ̆ роде невѣрънꙑ и развращенꙑ до колѣ съ вами бѫдѫ
до колѣ тръплѭ васъ
приведѣте ми и сѣмо
ꙇ запрѣти емоу и҃с и изиде из него бѣсъ ꙇ҅ исцѣлѣ отрокъ томь часѣ
Тогда пристѫпьше оученици и҃сви единомоу рѣшѧ
по чьто мꙑ не възмогомъ изгънати его
ꙇ҃с же рече имъ
за невѣръство ваше
аминь бо г҃лѭ вамъ
аще имате вѣрѫ ѣко зръно горюшъно речете горѣ сеи
прѣиди отъ сѫдѣ тамо
ꙇ прѣидетъ
ꙇ ничтоже не възможъно бѫдетъ вамъ
родъ же сь не исходитъ тъкмо молитвоѭ и постомь
Живѫштемъ же имъ въ галилеи рече имъ и҃съ
прѣданъ иматъ бꙑти с҃нъ ч҃лвчскꙑ въ рѫцѣ ч҃лвкомъ ꙇ оубиѭтъ і и трети день въстанетъ
Ꙇ скръбьни бꙑшѧ ѕѣло
Пришедъшемъ же имъ въ каферънаоумъ пристѫпишѧ приемлѭщеи дидрагма къ петрови и рѣшѧ
оучитель вашъ не даетъ ли дидрагма
рече еи
ꙇ егда вьниде въ домъ вари и҃с г҃лѧ
что ти сѧ мьнитъ симоне
ц҃сри земьсции отъ кꙑхъ приемлѭтъ дани ли кинсь
отъ своихъ ли с҃нвъ ли отъ тоуждихъ
ꙇ рече емоу петръ
отъ тоуждиихъ
рече емоу и҃с
оубо свободьни сѫтъ с҃нве
нъ да не съблазнимъ ихъ шедъ въ море въвръѕи ѫдицѫ ꙇ ѭже имеши прѣжде рꙑбѫ вьзьми и отвръзъ оуста еи҅ ꙇ обрѧштеши статиръ
тъ въземъ даждъ имъ за мѧ и за сѧ
Въ тъ часъ пристѫпишѧ оученици къ и҃сѵ г҃лште
кто оубо болеи естъ въ ц҃сртви н҃ебсцѣе҅мь
ꙇ призъвавъ и҃съ отрочѧ постави е по срѣдѣ ихъ и рече
аминь г҃лѭ вамъ
аще не обратите сѧ и бѫдете ѣко дѣти не имате вьнити въ ц҃срствие н҃ебское
ꙇже бо сѧ съмѣритъ ѣко отрочѧ се тъ естъ болеи въ ц҃срствии н҃бсцѣемъ
Ꙇ҅ иже колижъдо прииметъ отрочѧ таково едино въ імѧ мое мене приемлетъ
ꙇ иже аще скандалисаетъ единого отъ малꙑхъ сихъ вѣроуѭщихъ въ мѧ оунѣе емоу естъ да обѣсѧтъ жръновъ на вꙑи его осьльскꙑ ꙇ потопѧтъ і въ пѫчинѣ морьстѣи҅
Горе вьсемоу мироу отъ сканъдѣлъ
неволѣ бо естъ прити сканьдаломъ
обаче горе ч҃лкоу томоу имьже сканьдаль приходитъ
Аште ли рѫка твоѣ ли нога твоѣ съблажнѣетъ тѧ отъсѣци и и отъвръѕи отъ себе
добрѣа ти естъ вънити въ животъ хромоу ли бѣдъноу неже дьвѣ рѫцѣ и дъвѣ ноѕѣ имѫштю въвръженоу бꙑти въ огнь вѣчънꙑ
ꙇ аште око твое съблажнаатъ тѧ ꙇзьми е и връѕи отъ себе
добрѣа ти естъ съ единѣмь окомь вь животъ вьнити неже дьвѣ очи имѫштю въвръженоу бꙑти въ ꙉеонѫ огньнѫѭ҄
Блюдѣте сѧ и не родите о единомъ отъ малꙑхъ сихъ
г҃л бо вамъ ѣко а҃нꙉли ихъ на небесьхъ въ інѫ видѧтъ лице отъца моего н҃бскааго
приде бо с҃нъ ч҃лвчскꙑ възискатъ и с҃пстъ погꙑбъшааго
чъто сѧ вамъ мьнитъ
аште бѫдетъ етероу ч҃лвкоу п҃ овецъ ꙇ҅ заблѫдитъ едина отъ нихъ не оставитъ ли девѧти десѧтъ и девѧти на горахъ и шедъ иштетъ заблѫждьшѧѩ
и аще обрѧщетъ ѭ҄ аминь г҃лѭ вамъ ѣко радоуетъ сѧ о неи паче неже о девѧти десѧтъ и девѧти не заблѫждьшиихъ
тако нѣстъ волѣ прѣдъ отъцемь вашимъ н҃бскꙑимъ да погꙑбнетъ единъ отъ малꙑхъ сихъ
аще же съгрѣшитъ къ тебѣ братръ твои ꙇди обличи и междю собоѭ и тѣмь единѣмь
аще тебе послоушаатъ приобрѧщеши братръ твои
аще ли тебе не послоушаатъ поими пакꙑ съ собоѭ единого ли два да въ оустѣхъ дъвою ли трии съвѣдѣтель станетъ вьсѣкъ г҃лъ
аще же не послоушаатъ ихъ рьци ц҃ркви
аште же и о цркви не родити вьчьнетъ да бѫдетъ ти ѣко ѩзꙑчьникъ ꙇ мꙑтарь
аминь г҃лѭ вамъ
елико аще съвѧжете на земи бѫдетъ съвѧзано на небесехъ ꙇ елико аште раздрѣшиши на земи бѫдетъ раздрѣшено на н҃бсхъ
Пакꙑ аминъ г҃л вмъ ѣко аште дъва отъ васъ съвѣштаате на земи о вьсѣкои вешти еѩже колижъдо просите бѫдетъ има отъ о҃тца моего иже естъ на небесьхъ
ꙇдеже бо есте дъва ли трье събрани въ імѧ мое҅ тоу есмъ по срѣдѣ ихъ
тъгда пристѫпь къ немоу петръ рече
г҃и коль кратꙑ съгрѣшитъ братръ мои въ мѧ ꙇ отъпоуштѫ емоу
до седмь кратъ ли
г҃ла емоу и҃съ
не г҃лѭ тебѣ до седмь кратъ нъ до седмь десѧтъ кратъ седмицеѭ҄
Сего ради оуподобило сѧ естъ ц҃срствие н҃бское ч҃лвкоу ц҃срю ꙇже въсхотѣ сътѧзати сѧ о словеси съ рабꙑ своими
наченъшю же емоу сътѧзати сѧ о словеси привѣсѧ емоу длъжъникъ единъ тъмоѭ таланътъ
не имѫштю же емоу въздати повелѣ г҃ъ его да продадѧтъ і и женѫ его и чѧда ꙇ вьсе елико имѣаше ꙇ отъдати й
падъ оубо рабо тъ кланѣше сѧ емоу г҃лѧ
г҃и потръпи на мьнѣ и вьсѣ въздамъ ти
м҃илосрдвавъ же г҃ъ раба того поусти и и длъгъ отъпоусти емоу
ꙇшьдъ же рабо тъ обрѣте единого отъ клеврѣтъ своихъ ꙇже бѣ длъженъ емоу сътомъ пѣнѧѕъ ꙇ имъ давлѣше и г҃лѧ
даждь ми имъже еси длъженъ
падъ же клеврѣтъ молѣше и г҃лѧ
потръпи на мънѣ и вьсе въздамъ ти
онъ же не хотѣше нъ ведъ въсади и въ темьницѫ доньдеже въздастъ емоу весь длъгъ
видѣвъше же оубо клеврѣти бꙑвъша съжалишѧ си ѕѣло ꙇ пришедъше съказашѧ г҃ноу своемоу вьсѣ бꙑвъшаа
тъгда призъвавъ і г҃ъ его г҃ла емоу
рабе лѫкавꙑ вьсъ длъгъ твои отъпоустихъ тебѣ понеже оумоли мѧ
не подобаше ли и тебѣ помиловати клеврѣта твоего ѣко и азъ тѧ помиловахъ
ꙇ прогнѣвавъ сѧ г҃ь его прѣдастъ і мѫчителемъ доньдеже въздастъ вьсь длъгъ свои
Тако и отецъ мои н҃бскъ сътворитъ вамъ аще не отъпоущаате кожъдо братроу своемоу отъ с҃рдцъ вашихъ
ꙇ бꙑстъ егда съконьча и҃съ словеса си прѣіде отъ галилеѩ ꙇ приде въ прѣдѣлꙑ июдеискꙑ об онъ полъ иоръдана
ꙇ по немь идѫ народи мъноѕи и исцѣли ѩ тоу
Ꙇ пристѫпишѧ къ немоу фарисѣи искоушаѭште и г҃лѭще
аште достоитъ ч҃лкоу поустити женѫ своѭ҄ по вьсѣкои винѣ
онъ же отъвѣштавъ рече имъ
нѣсте ли чьли ѣко сътвори и ꙇскони мѫжескъ полъ и женескъ сътворилъ естъ
ꙇ рече
сего ради оставитъ ч҃лкъ о҃тца своего и матерь своѭ
ꙇ прилѣпитъ сѧ женѣ своеи ꙇ бѫдете оба въ плъть единѫ
тѣмь же юже нѣсте дъва нъ едина плътъ
еже оубо б҃ъ съчета ч҃лвкъ да не разлѫчаатъ
г҃лашѧ емоу
что оубо моси заповѣдѣ дати кънигꙑ распоустънꙑѩ и отъпоустити ѭ
г҃ла имъ ѣко
моси по жестосръдью вашемоу повелѣ вамъ отъпоустити женꙑ вашѧ
ꙇскони же не бꙑстъ тако
Г҃лѭ же вамъ ѣко иже аще поуститъ женѫ своѭ҄ развѣ словесе прѣлюбодѣина творитъ ѭ прѣлюбꙑ творити ꙇ҅ женѧи сѧ подъбѣгоѭ҄ прѣлюбꙑ творитъ
и г҃лшѧ емоу оученици его
аште тако естъ вина ч҃лкоу съ женоѭ҄ оунѣе естъ не женити сѧ
онъ же рече имъ
не вьси въмѣстѧтъ словесе сего нъ имъже дано естъ
сѫтъ бо каженици иже из чрѣва мⷬ҇нѣ родишѧ сѧ тако ꙇ сѫтъ каженици ѩже исказишѧ ч҃лци ꙇ҅ сѫтъ каженици иже исказишѧ сѧ сами ц҃срствиѣ ради нⷠ҇скааго
могꙑ вьмѣштати да вьмѣститъ
Тъгда привѣсѧ къ немоу дѣти да рѫцѣ възложитъ на нѧ ꙇ помолитъ сѧ
оученици же запрѣтишѧ имъ
ꙇ҃с же рече имъ
останѣте дѣтии и не браните имъ прити къ мьнѣ
таковꙑхъ бо е҅стъ ц҃срствие н҃ебское
ꙇ възложъ на нѧ рѫцѣ отиде отъ тоудѣ
Ꙇ се етеръ пристѫпь рече емоу
оу҅чителю благꙑ что благо сътворѭ да имамъ животъ вѣчънꙑ
онъ же рече емоу
что мѧ г҃леши блага
никтоже благъ тъкмо единъ б҃ъ
аште ли хоштеши въ животъ вьнити съблюди заповѣди
г҃ла емоу
кꙑѩ
ꙇ҃с же рече емоу
еже не оубьеши не прѣлюбꙑ сътвориши не оукрадеши не лъжесъвѣдѣтель бѫдеши чьти о҃тца и матерь ꙇ възлюбиши искрьнѣаго своего ѣко самъ сѧ
г҃ла емоу юноша
вьсѣ си съхранихъ отъ юности моеѩ҅
чесо есмъ еште не доконьчалъ
рече емоу и҃с
аште хощеши съвръшенъ бꙑти ꙇди продаждъ имѣние твое ꙇ даждъ ништиимъ ꙇ имѣти имаши съкровиште на н҃ебсе ꙇ приди въ слѣдъ мене
Слꙑшавъ же юноша слово отиде скръбѧ
бѣ бо имѣѩ҅ сътѧжаниѣ мънога
ꙇ҃с же рече къ оученикомъ своимъ
амин г҃лѭ вамъ ѣко не оу҅добь вьнидетъ богатъ въ ц҃срествие н҃бское
пакꙑ г҃лѭ вамъ ѣко оудобѣе естъ вельбѫдоу сквозѣ оуши игълинѣ проити неже богатоу въ ц҃срствие б҃жие вьнити
слъша????въше же оученици дивлѣахѫ сѧ ѕѣло г҃лѭште
кто оубо можетъ с҃пн бꙑти
възьрѣвъ же и҃с рече имъ
отъ ч҃лвкъ се невъзможъно естъ а отъ б҃а вьсѣ възможъна
Тъгда отъвѣштавъ петръ рече емоу
г҃и се мꙑ оставихомъ вьсѣ и вь слѣдъ тебе идомъ
что оубо бѫдетъ намъ
ꙇ҃с рече имъ
аминь г҃лѭ вамъ ѣко
вꙑ шедъшеи по мънѣ въ пакꙑбꙑтии егда сѧдетъ с҃нъ ч҃лвскꙑ на прѣстолѣ славꙑ своеѩ҅ Сѧдете и вꙑ на дъвою на десѧте прѣстолоу сѫдѧште обѣма на десѧте колѣнома и҃здраилвма
ꙇ вьсѣкъ иже оставитъ братриѭ҄ ли сестрꙑ ли о҃тца ли матерь ли женѫ ли дѣти ли села ли храмꙑ ꙇмене моего ради съторицеѭ приметъ ꙇ животъ вѣчънꙑ наслѣдитъ
мьноѕи же бодѫтъ пръвии послѣдьнии ꙇ послѣдьнии пръвии
Подобъно естъ ц҃срствие небеское ч҃лвкоу домовитоу ꙇже изиде коупъно ѵтро наѩтъ дѣлателъ виноградоу своемоу
съвѣщавъ же съ дѣлателꙑ по пѣнѧзоу на день посъла ѩ въ виногⷬ҇дъ свои
ꙇ ишедъ въ третиѭ годинѫ видѣ инꙑ на тръжищи стоѩштѧ праздънꙑ ꙇ тѣмъ рече
идѣте и вꙑ въ виноградъ мои
ꙇ еже бѫдетъ правъда дамъ вамъ
они же идѫ
пакꙑ же ишедъ въ шестѫѭ и въ девѧтѫѭ҄ годинѫ сътвори такожде
вь единѫѭ҄ же на десѧте годинѫ ишедъ обрѣте дроугꙑѩ стоѩштѧ праздънꙑ
ꙇ г҃ла имъ
чъто стоите сьде весь день праздьни
ꙇ г҃лашѧ емоу ѣко
никтоже насъ не наѩтъ
г҃ла имъ
идѣте и вꙑ въ виноградъ мои
ꙇ еже бѫдетъ правъда приимете
вечероу же бꙑвъшю г҃ла г҃нъ винограда къ приставъникоу своемоу
призови дѣлателѧ
ꙇ даждь имъ мъздѫ наченъ отъ послѣдьниихъ до пръвꙑихъ
пришедъше же иже въ единѫѭ на десѧте годинѫ приѩсѧ по пѣнѧзю
ꙇ пришедъше пръвии мьнѣахѫ сѧ вѧште приѩти
ꙇ приѩсѧ по пѣнѧзоу
приемъше же ръпътаахѫ на г҃нъ г҃лѫште
како сьѩ послѣдьнѧѩ единъ часъ сътворьшѧ ꙇ равънꙑ намъ сътворилъ ѩ еси понесъшеимъ тѧготѫ дьне и варъ
онъ же отъвѣщавъ рече единомоу ихъ
дроуже не обиждѫ тебе
не по пѣнѧѕоу ли съвѣштахъ съ тобоѭ
вьзьми свое и иди
хоштѫ же семоу послѣдьнюмоу дати ѣко и тебѣ
ꙇли нѣстъ ми лѣть сътворити въ своихъ ми еже хоштѫ
аште око твое лѫкаво естъ ѣко азъ благъ есмъ
тако бѫдѫтъ послѣдьнии пръвии ꙇ пръвии послѣдьнии
мъноѕи бо сѫтъ зъвании мало же избъранꙑихъ
Ꙇ въсходѧ и҃с въ и҃мъ поѩтъ оба на десѧте оученика единꙑ на пѫть и рече имъ
се въсходимъ въ е҃рслмъ ꙇ снъ ч҃лвчскъ прѣданъ бѫдетъ архиереомъ ꙇ кънижъникомъ ꙇ осѫдѧтъ і на съмръть
ꙇ прѣдадѧтъ і на порѫгание ѩ҃зкмъ ꙇ биение и пропѧтье ꙇ въ трети день вьскръснетъ
Тъгда пристѫпи къ немоу мати с҃новоу зеведеовоу съ с҃ньма своима кланѣѭ҄шти сѧ ꙇ просѧшти нѣчесо отъ него
онъ же рече еи
чъто хоштеши
г҃ла емоу
рьци да сѧдете сьѣ с҃нꙑ моѣ единъ о деснѫѭ҄ тебе и единъ о шюѭ тебе въ ц҃срствии твоемъ
отъвѣштавъ же и҃с рече
не вѣста сѧ чесо просѧшта
можета ли пити чашѫ ѭ҄же азъ имамъ пити ли кръштение еже азъ кръштаѭ сѧ кръстити сѧ
г҃ласте емоу
можевѣ
ꙇ г҃ла има
чашѫ моѭ испиета
ꙇбо и крьштениемь имъже азъ крьштаѭ сѧ кръстита сѧ
а еже сѣсти о деснѫ и о шѫѭ мене нѣстъ мьнѣ сего дати
нъ имъже оготовано естъ отъ о҃тца моего
ꙇ слꙑшавъше десѧтий негодовашѧ о обою братроу
ꙇ҃с же призъвавъ ѩ рече
вѣсте ѣко кънѧзи ѩ҃зкъ оустоѩтъ имъ и велиции обладаѭтъ малꙑими
не тако оубо бѫдетъ въ васъ
нъ іже аще хощетъ вѧштии бꙑти въ васъ да бѫдетъ вашъ слоуга
ꙇ иже аще хощетъ въ васъ бꙑти прѣдьнии да бѫдетъ вашъ рабъ
ѣкоже с҃нъ ч҃лвскꙑ не приде бо да послоужѧтъ емоу нъ послоужитъ и дати д҃шѫ своѭ҄ ꙇзбавление за мъногꙑ
Ꙇ исходѧщю емоу отъ иерихона по немь идѫ народи мъноѕи
ꙇ се дъва слѣпъца сѣдѧшта при пѫти ꙇ҅ слꙑшавъша ѣко и҃съ мимо ходитъ възъписте глаголѭшта
помилои нꙑ г҃и с҃ноу д҃вдвъ
народи же запрѣтишѧ има да оумлъчите
она же паче въпиѣшете г҃лѭшта
помилоуи нꙑ г҃и с҃ноу д҃въ
ꙇ ставъ и҃съ възгласи ѣ и рече
что хощета да сътворѭ вама
г҃ласте емоу
г҃и да отвръзете сѧ наю очи
милоср҃двавъ же и҃съ прикоснѫ сѧ очию има ꙇ абье прозьрѣсте има очи ꙇ по немь идете
Ꙇ бꙑстъ егда съконьча и҃съ вьсѣ словеса си рече оученикомъ своимъ
Вѣсте ѣко по дъвою дъноу пасха҄ бѫдетъ ꙇ с҃нъ ч҃лвчскꙑ прѣданъ бѫдетъ на пропѧтие
тъгда събърашѧ сѧ архиереи и кънижъници и старьци людьстии на дворъ архиереовъ нарицаемааго каиѣфа ꙇ съвѣтъ сътворишѧ да и҃сса льстиѭ имѫтъ и оубиѭтъ
г҃лхѫ же
нъ не въ праздьникъ да не мльва бѫдетъ въ людехъ
Ꙇс҃ѵ же бꙑвъшю въ витании въ домоу симона прокаженаго пристѫпи кь немоу жена имѫшти алавастръ мѵра драга ꙇ вьзльѣ на главѫ его вьзлежѧшта
видѣвъше же оученици его негодовашѧ г҃лште
чесо ради гꙑбѣль си
можаше бо се мѵро продано бꙑти на мьнозѣ ꙇ дано бꙑти нищиимъ
разоумѣвъ же и҃с рече имъ
чьто троуждаате женѫ
дѣло бо добро сътвори вь мьнѣ
вьсегда бо нищѧѩ имате съ собоѭ҄
мене же не вьсегда имате
вьзльѣвъши бо си мѵро се на тѣло мое на погребение мѧ сътвори
амин г҃лѭ вамъ
ꙇдеже аште проповѣдѣно бѫдетъ е҃внꙉие се въ вьсемъ мирѣ речетъ сѧ ꙇ еже сътвори си въ памѧть еѩ҅
Тъгда шедъ отъ обоѭ на десѧте нарицаемꙑ июда искариотъскꙑ къ архиереомъ рече
что хоштете ми дати ꙇ азъ вамъ прѣдаме и
они же поставишѧ емоу ꙉ҃.-ти съребрьникъ
ꙇ отъ толи искаше подобъна врѣмени да и прѣдастъ
Въ пръвꙑ же денъ опрѣснокъ пристѫпишѧ оученици къ и҃сви г҃лѭще къ немоу
Къде хоштеши оуготоваемь тебѣ пасхѫ ѣсти
онъ же рече
ꙇ҅дѣте въ градъ къ етероу
и рьцѣте емоу
оучитель г҃лтъ
оу тебе сътворѭ пасхѫ съ оученикꙑ своими
ꙇ сътворишѧ оученици ѣкоже повелѣ имъ и҃с ꙇ оуготовашѧ пасхѫ
вечероу же бꙑвъшоу възлеже съ обѣма на десѧте оученикома
ꙇ ѣдѫщемъ имъ рече
аминъ г҃л вмъ ѣко единъ отъ васъ прѣдастъ мѧ
ꙇ скръбѧще ѕѣло начѧсѧ г҃лти емоу единъ кожъдо ихъ
еда азъ есмъ г҃и
онъ же отъвѣщавъ рече
омочии съ мъноѭ рѫкѫ въ солило тъ мѧ прѣдастъ
с҃нъ же ч҃лвѣчскꙑ идетъ ѣкоже естъ писано о немь
горе же ч҃лвкоу томоу имьже с҃нъ ч҃скъ прѣдастъ сѧ
добрѣа҅ би бꙑло емоу аште сѧ би не родилъ ч҃къ тъ
отъвѣщавъ же июда прѣдаѩи его рече
еда азъ есмъ равьви
г҃ла емоу
тꙑ рече
Ѣдѫщемъ же имъ приимь и҃с хлѣбъ и б҃лгсшть прѣломи
и даѣше оученикомъ своимъ
ꙇ рече
Приимѣте
ѣдите
се естъ тѣло мое
ꙇ приимъ чашѫ и хвалѫ въздавъ дастъ имъ г҃лѧ
пиите отъ неѩ вьси
се естъ кръвъ моѣ новааго завѣта проливаемаа за мъногꙑ въ отъдание грѣхомъ
г҃лѭ же вамъ ѣко не имамъ пити юже отъ сего плода лозънааго до того дьне егда пьѭ҄ съ вами новъ въ ц҃срствии о҃тца моего
ꙇ вьспѣвьше изидѫ въ горѫ елеонъскѫ
Тъгда г҃ла имъ и҃с
вьси вꙑ съблазните сѧ о мьнѣ вь сьѭ ношть
псано бо естъ
поражѫ пастꙑрь и разидѫтъ сѧ овъцѧ стада
по въскьсновени же моемь варѣѭ вꙑ въ галилеи҅
отъвѣщавъ же петръ рече емоу
аште и вьси съблазнѧтъ сѧ о тебѣ азъ николиже не съблажнѭ сѧ
рече емоу и҃с
аминь г҃лѭ тебѣ ѣко
вь сьѭ ношть прѣжде даже кокотъ не възгласитъ три кратꙑ отъвръжеши сѧ мене
Г҃ла емоу петръ
аште ми сѧ ключитъ съ тобоѭ оумьрѣти не отъвръгѫ сѧ тебе
такожде и вьси оученици рѣшѧ
тъгда приде и҃с вь весь нарицаемѫѭ ꙉедсимани ꙇ г҃ла оученикомъ
сѣдѣте тоу дондеже шедъ помолѭ сѧ тамо
ꙇ поемъ петра и оба с҃на зеведеова начѧтъ скръбѣти и тѫжити
тъгда г҃ла имъ и҃с
прискръбъна естъ д҃ша моѣ до съмръти
пожидѣте сьде и бьдите съ мъноѭ
ꙇ прѣшьдъ мало паде ницъ молѧ сѧ и г҃лѧ
Ѡ҃̆че мои аште възможьно естъ да мимо идетъ отъ мене чаша си
обаче не ѣко азъ хощѫ нъ ѣкоже тꙑ
Ꙇ приде къ оученикомъ и обрѣте ѩ съпѧштѧ ꙇ г҃ла петрови
тако ли не възможе единого часа побьдѣти съ мъноѭ
бьдите и молите сѧ да не вьнидете въ напасть
д҃хъ бо бьдръ а плъть немощьна
Пакꙑ въторицеѭ шедъ помоли сѧ г҃лѧ
о҅тч҃е мои аште не възможетъ чаша си мимо ити отъ мене аште не пиѭ еѩ бѫди волѣ твоѣ
и пришедъ пакꙑ обрѣте ѩ съпѧщѧ
бѣсте бо очи имъ тѧжьцѣ
ꙇ оставль ѩ пакꙑ шедъ помоли сѧ третицеѭ҄ тожде слово рекъ
тъгда приде къ оученикомъ
ꙇ г҃ла имъ
съпите прочее и почиваате
се приближи сѧ година ꙇ с҃нъ ч҃скꙑи прѣдаатъ сѧ въ рѫкꙑ грѣшъникомъ
въстанѣте
идѣмъ
се приближи сѧ прѣдаѩи мѧ
ꙇ ещте г҃лѭштю емоу се июда единъ отъ обою на десѧте приде ꙇ съ нимъ народъ мъногъ съ орѫжии и дрькьльми отъ архиереи и старецъ людьскꙑхъ
прѣдаѩи же и дастъ имъ знамение г҃лѧ
егоже аште лобьжѫ тъ естъ
имѣте и
ꙇ абье пристѫпь къ и҃сви рече емоу
радоуи сѧ равьви
ꙇ облобꙑза и
ꙇсоусъ же рече емоу
дроуже на неже еси пришелъ
тъгда пристѫпьше възложишѧ рѫцѣ на и҃са и ѩсѧ и
ꙇ се единъ отъ сѫщтихъ съ и҃смъ простеръ рѫкѫ извлѣче ножъ свои ꙇ оударь раба архиереова оурѣза емоу оухо
тъгда г҃ла емоу и҃съ
възврати ножь свои въ свое мѣсто
вьси бо приемъшеи ножь ножемь погꙑбнѫтъ
ли мьнитъ ти сѧ ѣко не могѫ нꙑнѣ оумолити отъца моего ꙇ приставитъ мьнѣ вѧште ли дъва на десѧте леꙉеона а҃нꙉлъ
како же оубо събѫдѫтъ сѧ кънигꙑ ѣко тако подобааше бꙑти
Въ тъ часъ рече и҃с народомъ
ѣко на разбоиника ли изидете съ орѫжьемь и дрькольми ѩти мѧ
по вьсѧ дьни сѣдѣахъ при васъ въ ц҃ркве и не ѩсте мене
Се же вьсе бꙑстъ да събѫдѫтъ сѧ кънигꙑ пророчъскꙑѩ
тъгда оученици вьси оставльше и бѣжашѧ
Они же емъше исс҃а вѣсѧ къ каиѣфѣ архиереови ꙇдеже кънижьници и старьци събьрашѧ сѧ
петръ же идѣаше по немь из далече до двора архиереова ꙇ въшедъ вънѫтрь сѣдѣаше съ слоугами видѣти коньчинѫ
а҅рхиереи же и старьци ꙇ сьнемь вьсь ꙇскаахѫ лъжа съвѣдѣтелѣ на и҃са ѣко да оубиѭтъ і ꙇ҅ не обрѣтѫ мьногомь лъжемъ съвѣдѣтелемъ пристѫпьшемъ
Послѣдь же пристѫпьша дъва лъжа съвѣдѣтелѣ рѣсте
сь рече
могѫ разорити ц҃рквь б҃жиѭ҄ ꙇ трьми дьньми созъдати ѭ҄
ꙇ въставъ архиереи рече емоу
ничьсоже ли не отъвѣштаваеши
чъто сии на тѧ съвѣдѣтельствоуѭтъ
ꙇ҃с же млъчааше
ꙇ отъвѣштавъ архиереи рече емоу
заклинаѭ тѧ б҃мь живꙑмъ да речеши намъ аще тꙑ еси х҃ъ с҃нъ б҃жии
г҃ла имъ и҃съ
тꙑ рече
обаче г҃лѭ вамъ
Тъгда архиереи растръѕа ризꙑ своѩ г҃лѧ ѣко
власфимиѭ рече
чъто еще трѣбоуемъ съвѣдѣтель
се нꙑнѣ слꙑшасте власфимиѭ его
чъто сѧ вамъ мьнитъ
они же отъвѣщавъше рѣшѧ
повиненъ естъ съмръти
Тъгда запльвашѧ лице его ꙇ пакости емоу дѣашѧ
ови же за ланитѫ оударишѧ г҃лште
прорьци намъ
х҃е кто естъ оудареи тѧ
Петръ же вьнѣ сѣдѣаше на дворѣ
ꙇ пристѫпи къ немоу едина рабꙑни г҃лѭщи
ꙇ тꙑ бѣ съ и҃҅смь галилеискꙑмъ
онъ же отъвръже сѧ прѣдъ вьсѣми г҃лѧ
не вѣмь чьто г҃лши
ꙇшьдъшоу же емоу въ врата оузьрѣ и дроугаѣ ꙇ г҃ла имъ
тоу и сь бѣ ч҃лкъ съ и҃смъ назарѣаниномь
ꙇ пакꙑ отъвръже сѧ съ клѧтвоѭ ѣко
не знаѭ ч҃лвка
не по мъногоу же пристѫпьше стоѩштеи рѣшѧ петрови
въ істинѫ и тꙑ отъ нихъ еси
ꙇбо и бесѣда твоѣ авѣ тѧ творитъ
тогда начѧтъ ротити сѧ и клѧти сѧ ѣко
не знаѭ ч҃лвка
ꙇ абие кокотъ възгласи
ꙇ помѣнѫ петръ г҃лъ и҅сѵсовъ ꙇже рече емоу ѣко
прѣжде даже кокотъ не възгласитъ три кратꙑ отъвръжеши сѧ мене
ꙇ ишедъ вонъ плака сѧ горько
Ютроу же бꙑвъшоу Съвѣтъ сътворишѧ вьси архиереи и старьци людьсции на и҃са ѣко оубити и
ꙇ съвѣзавъше и вѣсѧ ꙇ прѣдашѧ и понтьскоумоу пилатоу ꙇꙉемоноу
Тъгда видѣвъ июда прѣдавꙑи его ѣко осѫдишѧ и раскаавъ сѧ възврати три десѧти съребрьникъ архиереомъ и старьцемъ г҃лѧ
съгрѣшихъ прѣдавъ кръвъ не повинънѫ
они же рѣшѧ
что естъ намъ
тꙑ оузьриши
ꙇ повръгъ съребро въ ц҃ркве отиде ꙇ ошедъ вьзвѣси сѧ
Архиереи же приемъше съребро рѣшѧ
не достоино естъ въложити его въ карванѫ понеже цѣна кръве естъ
съвѣтъ же сътворьше коупишѧ имь село скѫдельниково въ погрѣбание странънꙑмъ
тѣмь же нарече сѧ село то село кръве до сего дьне
Тъгда събꙑстъ сѧ реченое пророкомь г҃лѭштемь
ꙇ приѩсѧ три десѧти съребръникъ цѣнѫ цѣненааго егоже цѣнишѧ отъ с҃нъ и҃̆злвъ
ꙇ дашѧ ѩ на селѣ скѫдельничи ѣкоже съказа мьнѣ г҃ь
ꙇ҃с же ста прѣдъ иꙉемономъ
ꙇ въпроси и иꙉемонъ г҃лѧ
тꙑ ли еси ц҃срь июдеискъ
ꙇ҃с же рече емоу
тꙑ г҃лши
ꙇ егда на нь г҃лхѫ архиереи и старьци ничьсоже отъвѣштавааше
Тъгда г҃ла емоу пилатъ
не слꙑшиши ли колико на тѧ съвѣдѣтельствоуѭ҄тъ
ꙇ не отъвѣшта емоу ни къ единомоу г҃лоу ѣко дивити сѧ иꙉемоноу ѕѣло
На вьсѣкъ же день великъ обꙑчаи бѣ ꙇꙉемоноу отъпоуштати народоу съвѧзьнѣ егоже хотѣахѫ
ꙇмѣаше же тъгда съвѧзьнѣ нарочита нарицаемааго варавва
събъравъшемъ же сѧ имъ рече имъ пилатъ
кого хощете отъ обою отъпоуштю вамъ вараввѫ ли ꙇ҅ли и҃са нарицаемааго х҃а
вѣдѣше бо ѣко зависти ради прѣдашѧ и
Сѣдѧштю же емоу на сѫдишти посъла къ немоу жена своѣ г҃лѭщи
ничьсоже тебѣ ꙇ҅ праведьникоу томоу
мъного бо пострадахъ дьнесь вь сьнѣ его ради
Архиереи же и старьци наоустишѧ народꙑ да испросѧтъ вараввѫ ꙇ҃са же погоубѧтъ
отъвѣщавъ же ꙇ҅ꙉемонъ рече имъ
кого хоштете отъ обою отъпоуштѫ вамъ
они же рѣшѧ
вараввѫ
г҃ла имъ пилатъ
что же сътворѭ и҃са нарицаемааго х҃а
г҃лашѧ емоу вьси
да пропѧтъ бѫдетъ
ꙇꙉемонъ рече имъ
что бо зъло сътвори
они же из лиха въпиѣхѫ г҃лѭште
да пропѧтъ бѫдетъ
видѣвъ же пилатъ ѣко ничесоже не оуспѣатъ нъ паче млъва бꙑваатъ приемъ водѫ оумꙑ рѫцѣ прѣдъ народомъ г҃лѧ
не повиненъ есмъ отъ кръве сего праведънааго
вꙑ оузьрите
ꙇ отъвѣщавъше вьси людье рѣшѧ
кръвь его на насъ и на чѧдѣхъ нашихъ
Тъгда отъпоусти имъ вараввѫ
ꙇ҃са же бивъ прѣдастъ имъ да и пропънѫтъ
тъгда воини иꙉемонови прѣимъше и҃са на сѫдишти събърашѧ на нь вьсѫ спирѫ
ꙇ съвлъкъше и хламидоѭ чръвленоѭ одѣшѧ и ꙇ съплетъше вѣнецъ отъ тръниѣ҅ възложишѧ на главѫ его ꙇ трьсть вь десницѫ его ꙇ поклоньше сѧ на колѣноу прѣдъ нимь рѫгаахѫ сѧ емоу г҃лѭште
радоуи сѧ ц҃срю июдеискъ
Ꙇ плинѫвъше на нь приѩсѧ трьсть ꙇ биѣхѫ и по главѣ
ꙇ егда порѫгашѧ сѧ емоу съвлѣшѧ съ него хламидѫ ꙇ облѣшѧ и въ ризꙑ своѩ ꙇ вѣсѧ і на пропѧтие
Ꙇсходѧще же обрѣтѫ ч҃ка кѵринѣиска ꙇменемь симона
семоу задѣшѧ понести к҃рсть его
ꙇ пришедъше на мѣсто нарицаемое голъгота еже естъ нарицаемое краниево мѣсто дашѧ емоу оцътъ пити съ злъчьѭ съмѣшънъ
ꙇ въкоушъ не хотѣше пити
пропьньше же и раздѣльше ризꙑ его меташѧ жрѣбиѩ ꙇ сѣдъше стрѣжаахѫ и тоу
ꙇ положишѧ връхоу главꙑ его винѫ написанѫ
сь естъ ц҃срь июдеискъ
Тъгда пропѧшѧ съ нимь дъва разбоиника единого о деснѫѭ҄ и единого о шѫѭѫ҄
мимо ходѧштеи же хоулѣахѫ и покꙑваѭште главами своими ꙇ г҃лаголѭште
оува разарѣѩи ц҃рквъ ꙇ трьми деньми съзидаѩ с҃ъпси себе
аште с҃нъ б҃жии еси сълѣзи съ к҃рта
Такожде же и аархиереи рѫгаѭште сѧ съ кънижьникꙑ и старьцꙑ ꙇ фарисеи г҃лаахѫ
ꙇ҅нꙑ с҃псе
себе ли не можетъ с҃псти аште ц҃срь и҃здлвъ естъ
да сълѣзетъ нꙑнѣ съ к҃рста ꙇ вѣрѫ имемъ емоу
оупъва на б҃а
да избавитꙑ и нꙑнѣ аште хоштетъ емоу
рече бо ѣко
б҃жии с҃нъ есмъ
тожде же и разбоиника распѧта съ нимъ поношаасте емоу
Отъ шестꙑѩ же годинꙑ тъма бꙑстъ по вьсеи земи до девѧтꙑѩ годинꙑ
При девѧтѣи же годинѣ вьзьпи и҃с гласомь велиемь г҃лѧ
елѡꙇ елѡꙇ лема савахтани
еже естъ
б҃же мои б҃же мои въскѫѭ мѧ еси оставилъ
едини же отъ стоѩ҅щихъ тоу слꙑшавъше г҃лаахѫ ѣко илиѭ зоветъ
ꙇ абие текъ единъ отъ нихъ ꙇ приемъ гѫбѫ ꙇспльнь оцьта ꙇ вьзнезъ на трьсть напаѣше и
а прочии г҃лхѫ
остани да видимъ аще придетъ илиѣ с҃пстъ его
дроугꙑ же приемъ копие прободе емоу ребра ꙇ изиде вода и кръвь
Ꙇ҃с҃ъ же възъпивъ г҃лсмъ въльемь испоусти д҃хъ
ꙇ се катапетазма ц҃рквнаѣ раздъра сѧ съ вꙑшънѣаго краѣ до ни???жънѣаго на дъвое҅ ꙇ землѣ потрѧсе сѧ ꙇ камение распаде сѧ ꙇ гроби отврѣсѧ сѧ ꙇ мънога тѣлеса почиваѭштиихъ с҃тꙑхъ въсташѧ
ꙇ ишедъше из гробъ по воскръсновении его вънидѫ въ с҃тꙑ градъ ꙇ ѣвишѧ сѧ мъногомъ
сътъникъ же и иже бѣхѫ съ нимъ стрѣгѫште и҃са видѣвъше трѫсъ и бꙑвъшаа оубоѣшѧ сѧ ѕѣло г҃лѭще
вꙑ истинѫ б҃жии с҃нъ съ бѣ
Бѣахѫ же тоу женꙑ мъногꙑ из далече зьрѧштѧ ѩже идѫ по и҃сѣ отъ галилеѩ слоужѧштѧ емоу
вь нихъ же бѣ мариѣ магдалꙑні і҅ мариѣ иѣковлѣ и осии мати ꙇ мати с҃новоу зеведеовоу
Поздѣ же бꙑвъшю приде ч҃лкъ богатъ отъ ариматѣѩ҅ ꙇменемь иосифъ ꙇже и оучи сѧ оу и҃са
съ пристѫпь къ пилатоу проси тѣла и҃сва
пилатъ же повелѣ въдати тѣло и҃сво
ꙇ приемъ тѣло иосифъ обитъ е плащаницеѭ чистоѭ ꙇ положи е въ новѣмь своемь гробѣ ꙇже исѣче въ камени ꙇ възваль камень велии на двьри гроба и отиде
бѣ же тоу маⷬ҇ѣ магдалꙑни҄ ꙇ дроугаѣ мариѣ сѣдѧщи прѣмо гробоу
Въ оутрънии же день иже естъ по параскевьꙉии събрашѧ сѧ архиереи и фарисеи къ пилатоу г҃лѭште
г҃и помѣнѫхомъ ѣко льстецъ онъ рече еште сꙑ живъ
по трехъ дьнехъ въстанѫ
повели оубо оутвръдити гробъ до третиѣаго дьне еда како пришедъше оученици его ноштиѭ оукрадѫтъ і ꙇ рекѫтъ людемъ
въста отъ мрътвꙑхъ
ꙇ бѫдетъ послѣдьнѣа лесть горьши пръвꙑѩ
рече имъ пилатъ
имате коустодиѭ
идѣте
оутвръдите ѣкоже вѣсте
они же шедъше оутвръдишѧ гробъ знаменавъше камень съ коустодиеѭ҄
Въ вечеръ же соботънꙑ свитаѭ҄щи въ пръвѫѭ҄ соботѫ приде мариѣ магдалꙑни҄ ꙇ дроугаѣ мариѣ видѣтъ гроба
ꙇ се трѫсъ бꙑстъ велии
а҃нꙉл бо г҃нь съшедъ с н҃бсе ꙇ пристѫпь отъвали камень отъ двьреи гроба ꙇ сѣдѣаше на немь
бѣ бо зракъ его ѣко млънии ꙇ одѣние его бѣло ѣко снѣгъ
отъ страха же его сътрѧсѧ сѧ стрѣгѫштеи ꙇ҅ бꙑшѧ ѣко мрътви
отъвѣштавъ же а҃нꙉль рече женама
не боита вꙑ сѧ
вѣмъ бо ѣко и҃са пропѧтааго ищета
нѣстъ сьде
въста бо ѣкоже рече
придѣта
видита мѣсто ꙇдеже лежа х҃ъ
ꙇ ѩдро шьдъши рьцѣта оученикомъ его ѣко
въста отъ мрътвꙑхъ ꙇ се варѣатъ вꙑ въ галилей
тоу и оузьрите
се рѣхъ вама
Ꙇ отъшедъши ѩдро отъ гроба съ страхомъ ꙇ радостиѭ велиеѭ тѣсте вьзвѣститъ оученикомъ его
ꙇ се и҃съ сърѣте и г҃лѧ
радоуита сѧ
онѣ же пристѫпьши ѩсте сѧ за ноѕѣ его
и поклонисте сѧ емоу
тъгда г҃ла има и҃съ
не боита сѧ
идѣта и вьзвѣстита братрии моеи да идѫтъ въ галилеѭ҄ и тоу мѧ видѧтъ
ꙇдѫштама же има се едині отъ коустодиѩ пришедъше въ градъ вьзвѣстишѧ архиереомъ вьсѣ бꙑвъшаа
ꙇ събърашѧ сѧ старьци
съвѣтъ же сътворьше съребро мъного дашѧ воиномъ г҃лѭште
рьцѣте ѣко
оученици его ноштьѭ пришедъше оукрадѫ и намъ съпѧштемъ
ꙇ аште се оуслꙑшано бѫдетъ оу и҅ꙉемона мꙑ оутолимꙑ и ꙇ вꙑ бес печали сътворимъ
они же приемъше съребро сътворишѧ ѣкоже наоучени бꙑшѧ
ꙇ промьче сѧ слово се въ іюдеихъ до сего дьне
Е҅динꙑ же на десѧте оученикъ ꙇдѫ въ галилеѭ҄ въ горѫ ѣможе повелѣ имъ и҃съ ꙇ҅ видѣвъше и поклонишѧ сѧ емоу
ови же оусѫмьнѣшѧ сѧ
ꙇ пристѫпь и҃с рече имъ г҃лѧ
дана ми естъ вьсѣка власть на н҃ебсе и на земи
Шьдъше оубо наоучите вьсѧ ѩ҃зкꙑ крьстѧште ѩ въ імѧ о҃тца и с҃на и с҃тааго д҃ха оучѧще ѩ блюсти вьсѣ елико заповѣдахъ вамъ
ꙇ҅ се азъ съ вами есмъ вьсѧ дьни до съконьчаниѣ вѣка аминь
Зачѧло е҃ваньꙉлиѣ и҃схва с҃на б҃жиѣ ѣкоже естъ писано въ пророцѣхъ
се азъ посълѭ а҃нꙉлъ мои прѣдъ лицемъ твоимъ ꙇже оуготовитъ пѫть твои
гласъ въпиѭщааго въ поустꙑни
оуготовите пѫть г҃нь
правꙑ творите стъѕѧ его
бꙑстъ иоанъ кръстѧ въ поустꙑни ꙇ проповѣдаѩ кръштение покаанию въ отъпоуштение грѣхомъ
ꙇ исхождааше къ немоу вьсѣ июдеиска страна и е҃рлмне и кръштаахѫ сѧ вьси въ іоръдансцѣи рѣцѣ отъ него ꙇсповѣдаѭште грѣхꙑ своѩ
бѣ же иоанъ облъченъ власꙑ вельбѫждꙇ ꙇ поѣсъ оусниѣнъ о чрѣслѣхъ его ꙇ ѣдь акриди и медъ дивии
Ꙇ проповѣдааше г҃лѧ
грѧдетъ крѣплеи мене въ слѣдъ мене емоуже нѣсмъ достоинъ поклонь сѧ раздрѣшити ремене чрѣвиемъ его
азъ оубо кръстихъ вꙑ водоѭ а тъ кръститъ вꙑ д҃хомъ с҃тꙑмъ
Ꙇ бꙑстъ въ дьни тꙑ
приде и҃съ отъ назарета галилеискааго ꙇ кръсти сѧ отъ иоана въ іорданѣ
ꙇ абье въсходѧ отъ водꙑ ꙇ видѣ разводѧшта сѧ н҃бса ꙇ д҃хъ ѣко голѫбь съходѧшть на нь
ꙇ бꙑстъ гласъ съ н҃бсе
тꙑ еси с҃нъ мои възлюбленꙑ
о тебѣ благоволихъ
ꙇ абье д҃хъ изведе и вь поустꙑнѭ
ꙇ бѣ тоу въ поустꙑни к҃ дьнъ ꙇскоушаемъ сотоноѭ ꙇ бѣ съ звѣрьми ꙇ а҃нꙉли слоꙑжаахѫ емоу
по прѣдании же иоановѣ приде и҃съ въ галилеѭ҄ Проповѣдаѩ е҃ванꙉлие ц҃ствіѣ б҃жиѣ г҃лѧ ѣко исплъни сѧ врѣмѧ ꙇ приближи сѧ ц҃срствие б҃жие
каите сѧ и вѣроуите въ е҃внꙉлие
ходѧ же при мори галилеисцѣ видѣ симона ꙇ аньдрѣѭ҄ братра того симона въметаѭшта мрѣжѧ вь море
бѣашете бо рꙑбарѣ
ꙇ рече има и҃съ
придѣта вь слѣдъ мене ꙇ сътворѭ вꙑ бꙑти ловъца чловѣкомъ
ꙇ абье оставльша мрѣжѧ своѩ по немь идете
ꙇ прѣшедъ отъ тѫдоу оузьрѣ иѣкова зеведеова ꙇ иоана братра его ꙇ та въ ладии завѧзаѭшта мрѣжѧ ꙇ абье възъва ѣ
ꙇ оставльша отъца своего зеведеа въ ладии҅ съ наемъникꙑ по немь идете
Ꙇ҅ вьнидѫ въ каперънаоумъ
ꙇ абь въ соботꙑ на соньмищи оучаше ѩ
ꙇ дивлѣахѫ сѧ о оучении его
бѣ бо оучѧ ѣко власть ꙇ҅мꙑ ꙇ не ѣко кънижъници ихъ
Ꙇ бѣ на соньмищихъ ч҃лкъ нечистомь д҃хмь ꙇ възъва г҃лѧ
остани
что естъ намъ и тебѣ
ꙇ҃се назарѣнине пришелъ еси погоубитъ насъ
вѣмь тѧ кто еси
с҃тꙑ б҃жиі
ꙇ запрѣти емоу и҃съ г҃лѧ
оумлъчи
изиди из него
ꙇ сътрѧсъ і д҃хъ нечистꙑи ꙇ възъпивъ гласомъ велиемь ꙇзиде иж него
ꙇ оужасѫ сѧ вьси ꙇ сътѧѕахѫ сѧ къ себѣ г҃лѭште
чъто оубо естъ се
что оучение новое се ѣко по области д҃хмъ нечистꙑмъ велитъ и послоушаѭтъ его
Ꙇ изиде слоухъ его абие во вьсѫ странѫ галилеискѫ
ꙇ абье ишедъше и съньмишта придѫ въ домъ симоновъ и аньдрѣовъ съ и҅ѣковомъ и оаномъ
Тъшта же симонова лежаше огнемь жегома ꙇ абие г҃лашѧ емоу о неи
ꙇ пристѫпь вьздвиже ѭ емъ за рѫкѫ
ꙇ остави ѭ абие огн҄ь ꙇ слоужааше имъ
поздѣ же бꙑвъшю егда захождаше слъньце приношаахѫ къ немоу вьсѧ недѫжънꙑѩ и бѣсънꙑѩ
ꙇ бѣ весь градъ събьраль сѧ къ двъремъ
Ꙇ исцѣли мъногꙑ недѫжънꙑ ꙇмѫштѧ различънꙑ ѩѕѧ ꙇ бѣсꙑ мъногꙑ ꙇзгъна ꙇ не оставлѣше г҃лати бѣсъ ѣко видѣахѫ и
Ꙇ ютро пробрѣзгоу ѕѣло въставъ изиде и҃сь и иде въ поусто мѣсто ꙇ тоу молитвѫ дѣаше
ꙇ гънашѧ и симонъ и иже бѣахѫ съ нимь ꙇ обрѣтъше и г҃лашѧ емоу ѣко
вьси иштѫтъ тебе
ꙇ г҃ла имъ
идѣмъ въ ближьнѧѩ вьси и градꙑ да и тоу проповѣмь
на се бо изидъ
Ꙇ приде къ немоу прокаженъ молѧ и ꙇ на колѣноу падаѩ и г҃лѧ емоу ѣко
аште хоштеши можеши мѧ иштистити
ꙇ҃с же м҃илосрдовавъ простеръ рѫкѫ коснѫ и ꙇ г҃ла емоу
хощѫ
иштисти сѧ
ꙇ рекъшю емоу абие отиде проказа отъ него ꙇ чистъ бꙑстъ
ꙇ запрѣщь емоу абие изгъна й ꙇ г҃ла емоу
блюди сѧ
никомоуже ничесоже не рьци
нъ шедъ покажи сѧ архиереови и принеси за очиштение твое еже повелѣ моси въ съвѣдѣние имъ
онъ же ишедъ начѧтъ проповѣдати мъного ꙇ проносити слово ѣко к томоу не можааше ѣвѣ въ градъ вьнити нъ вьнѣ въ поустѣхъ мѣстѣхъ бѣ ꙇ прихождахѫ къ немоу отъ въсѫдѣ
Ꙇ вьниде пакꙑ и҃съ въ каперънаоумъ по дьнехъ ꙇ слоухъ бꙑстъ ѣко въ домоу естъ
ꙇ абье събърашѧ сѧ мъноѕи ѣко къ томоу не вьмѣщаахѫ сѧ ни прѣдъ дверьми ꙇ г҃лаше имъ слово
Ꙇ придѫ къ немоу носѧште ослабленъ жилами носимъ четꙑрьми
ꙇ не могѫште пристѫпити къ немоу за народъ отъкрꙑшѧ покровъ идеже бѣ ꙇ прокопавъше съвѣсишѧ одръ на немьже ослабленꙑ сълежааше
видѣвъ же и҃съ вѣрѫ ихъ г҃ла ослабленоумоу
чѧдо отъпоуштаѭтъ ти сѧ грѣси твои
бѣхѫ же едини отъ кънижъникъ тоу сѣдѧште ꙇ помꙑшлѣѭште въ сръдьцихъ своихъ
что сь тако глаголетъ власфимиѩ
кто можетъ отъпоуштати грѣхꙑ ткмо единъ б҃ъ
ꙇ абие разоумѣвъ и҃съ д҃хомь своимь ѣко тако ти помꙑшлѣѭтъ въ себѣ рече имъ
что тако помꙑшлѣате въ с҃рдцихъ вашихъ
что естъ оудобѣе решти ослабленоумоу отъпоуштаѭтъ ти сѧ грѣси ли решти въстани и вьзъми одръ твои и ходи
нъ да вѣсте ѣко власть иматъ с҃нъ ч҃л҃вчскꙑ отъпоуштати на земи грѣхꙑ ꙇ г҃ла ослабленоумоу тебѣ г҃лѭ
въстани и вьзьми одръ твои и иди въ домъ твои
и въста абье и вьзѧтъ одръ
ꙇ изиде прѣдъ вьсѣми ѣко дивлѣахѫ сѧ вьси и славлѣхѫ б҃а г҃лѭште ѣко
николиже тако видѣхомъ
ꙇ изиде пакꙑ къ морю
ꙇ весь народъ идѣаше къ немоу и оучааше ѩ
ꙇ мимо грѧдꙑ и҃съ видѣ левьꙉиѭ альфеова сѣдѧшта на мꙑтьници
и г҃ла емоу
по мьнѣ грѣди
ꙇ въставъ въ слѣдъ его иде
ꙇ бꙑстъ възлежѧштю емоу въ домоу его ꙇ мъноѕи мꙑтаре и грѣшъници възлежахѫ съ и҃смь и съ оученикꙑ его
бѣахѫ бо мьноѕи
ꙇ по немь идѫ и кънижъници фарисеи видѣвъше и ѣдѫштъ съ мꙑтари и грѣшъникꙑ г҃лаахѫ оученикомъ его
что ѣко съ грѣшъникꙑ ѣстъ и пьетъ
ꙇ слꙑшавъ и҃съ г҃ла имъ
не трѣбоуѭтъ съдравии балиѩ нъ болѧщеи
не придъ призъватъ праведьникъ нъ грѣшъникꙑ въ покаание
ꙇ бѣахѫ оученици иоанови ꙇ фарисеи постѧще сѧ
ꙇ придѫ и рѣшѧ емоу
по что оученици иоанови и фарисеи постѧтъ сѧ а твои оученици не постѧтъ сѧ
ꙇ рече имъ и҃съ
еда могѫтъ с҃нве брачьнии постити сѧ доньдеже съ ни ми естъ женихъ
елико врѣмѧ съ собоѭ имѫтъ жениха не имѫтъ постити сѧ
придѫтъ же дьнье егда отъиметъ сѧ отъ нихъ женихъ ꙇ тъгда постѧтъ сѧ въ тꙑ дьни
ꙇ никтоже приставлениѣ плата не бѣлена не приставлѣатъ ризѣ ветъсѣ
аште ли же ни възьметъ конецъ отъ неѩ новое отъ ветъхааго ꙇ горьши дира бѫдетъ
ꙇ никътоже не въливаатъ вина нова вь мѣхꙑ ветъхꙑ
аще ли же ни просадитъ вино ново ꙇ вино пролѣетъ сѧ ꙇ мѣси погꙑбнѫтъ
нъ вино новое въ мѣхꙑ новꙑ лиѣти
Ꙇ бꙑстъ мимо ходѧштю емоу и҃соу въ соботꙑ сквозѣ сѣниѣ ꙇ начѧсѧ оученици его пѫть творити въстръгаѭште класꙑ
ꙇ фарисѣи г҃лхѫ емоу
виждъ
что творѧтъ въ соботꙑ егоже не достоитъ
ꙇ тъ г҃лаше имъ
нѣсте ли николиже чьли что сътвори д҃авдъ егда трѣбова ꙇ възалъка самъ и иже бѣахѫ съ нимъ како въниде въ храмъ б҃жии при авиатари архиереи ꙇ хлѣбꙑ прѣдъложениѣ сънѣстъ ꙇхъже не достоѣше ѣсти тькмо иереомъ ꙇ дастъ и сѫштимъ съ нимъ
ꙇ г҃лше имъ
собота ч҃лка ради бꙑстъ а не ч҃лкъ соботꙑ ради
тѣмь же г҃ъ естъ с҃нъ ч҃лчскꙑ соботѣ
ꙇ вьніде пакꙑ вь съньмиште ꙇ бѣ тоу ч҃лвкъ соухѫ рѫкѫ имꙑ
ꙇ назираахѫ и аще въ соботѫ исцѣлитъ і да на нь възглаголѭтъ
ꙇ г҃ла ч҃лкоу имѫштоумоу соухѫ рѫкѫ
стани по срѣдѣ
и г҃ла имъ
достоитъ ли въ соботѫ добро творити ли зъло творити д҃шѫ съпасти ли погоубити
они же млъчаахѫ
ꙇ възърѣвъ на нѧ съ гнѣвомъ скръбѧ о окаменени с҃рдца ихъ г҃ла ч҃коу
простьри рѫкѫ твоѭ
и простьрѣ
ꙇ оутвръди сѧ рѫка его цѣла ѣко и дроугаѣ
Ꙇ абие ишедъше фарисѣи съ іродиѣнꙑ съвѣтъ творѣхѫ на нь како и бѫ погоубили
ꙇ҃҅съ же отиде съ оученикꙑ своими къ морю ꙇ мъногъ народъ отъ галилеѩ по немь иде ꙇ отъ июдеѩ ꙇ отъ и҃лма ꙇ отъ идоумѣѩ ꙇ съ оного полоу иоръдана ꙇ сѫштеи о тѵрѣ и сидонѣ мъного мъножъство слꙑшавъше елико творѣше придѫ къ немоу
ꙇ рече оученикомъ своимъ да естъ при немъ ладиица народа ради да не сътѫжаѭтъ емоу
многꙑ бо исцѣли ѣко нападахѫ емь хотѧште прикоснѫти сѧ емь елико имѣахѫ ранꙑ
ꙇ егда видѣахѫ и д҃си нечистии припадаахѫ къ немоу ꙇ въпиѣхѫ г҃лште ѣко
тꙑ еси х҃ъ с҃нъ б҃жии
ꙇ мъного прѣштааше имъ да не авѣ творѧтъ его
Ꙇ вьзиде на горѫ и призъва ѩже самъ хотѣ ꙇ идѫ къ немоу
ꙇ сътвори дъва на десѧте да бѫдѫтъ съ нимь ꙇ да посꙑлаатъ ѩ проповѣдати ꙇ имѣти область цѣлити недѫгꙑ и изгонити бѣсꙑ
ꙇ нарече имѧ симоноу петръ
и иѣкова зеведеова ꙇ иоана братра иѣковлѣ ꙇ нарече има именѣ воаниръꙉесъ еже естъ с҃на громова
ꙇ аньдрѣѭ и филипа ꙇ вартоломѣа ꙇ матътеа ꙇ томѫ ꙇ иѣкова алфе҄ова ꙇ тадеа и симона кананѣа ꙇ юдѫ искариотъскааго ꙇже и прѣдастꙑ и
ꙇ придѫ въ домъ
ꙇ събърашѧ сѧ пакꙑ народи ѣко не мощи имъ ни хлѣба сънѣсти
ꙇ слꙑшавъше иже бѣахѫ оу него ꙇзидѫ ѩти и
г҃лахѫ бо ѣко неистовъ естъ
ꙇ кънижъници низъшедъшеи отъ и҃ерлма г҃лхѫ ѣко вельѕѣволъ иматъ ꙇ ѣко о кьнѧзи бѣсъ изгонитъ бѣсꙑ
ꙇ призъвавъ ѩ въ притъчахъ г҃лаше къ нимъ
како можетъ сотона сотонѫ изгонити
ꙇ аште ц҃срство на сѧ раздѣлитъ сѧ не можетъ стати цѣсарьство то
ꙇ аште домъ на сѧ раздѣлитъ сѧ не можетъ стати домъ тъ
ꙇ аште сотона въста самъ на сѧ и раздѣли сѧ не можетъ стати нъ коньчинѫ иматъ
никтоже не можетъ съсѫдъ крѣпъкааго въшедъ въ домъ его расхꙑтити аште не прѣжде крѣпъкааго съвѧжетъ ꙇ тъгда домъ его расхꙑтитъ
А҅минь г҃лѭ вамъ ѣко вьсѣ отъпоустѧтъ сѧ с҃нмъ ч҃лвѣчъскомъ съгрѣшениѣ и власфимиѩ҅ елико аще власфимисаѭтъ
а иже власвимісаатъ на с҃тꙑ д҃хъ не иматъ отъпоуштениѣ въ вѣкъ нъ повиненъ естъ вѣчъноумоу сѫдоу
зане г҃лаахѫ ѣко д҃хъ нечистъ иматъ
Приде же мати его и братриѣ ꙇ вьнѣ стоѩште посълашѧ къ немоу глашаѭште и
ꙇ сѣдѣаше о немь народъ
рѣшѧ же емоу
се мати твоѣ и братриѣ твоѣ и сестрꙑ твоѩ вьнѣ иштѫтъ тебе
ꙇ отъвѣшта имъ г҃лѧ
кто естъ мати моѣ ли братрьѣ моѣ
ꙇ съглѧдавъ стоѩштѧѩ окръсть его г҃ла
се мати моѣ и братриѣ моѣ
ꙇже бо аште сътворитъ волѭ б҃жиѭ҄ съ братръ мои и сестра моѣ ꙇ мати естъ
ꙇ пакꙑ начѧтъ при мори оучити
ꙇ събъра сѧ къ немоу народъ мъногъ ѣко самъ вьлѣзъ въ корабь сѣдѣаше въ мори ꙇ вьсъ народъ бѣшѧ при мори на земи
ꙇ оучааше ѩ притъчами мъного ꙇ г҃лаше имъ въ оучении своемь
слꙑшите
Се изиде сѣѩи сѣатъ
ꙇ бꙑстъ егда сѣаше
ова падѫ на пѫти ꙇ придѫ птицѧ и позобашѧ ѣ
а дроугое паде на каменьнѣемь ꙇдеже не имѣ землѧ мъногꙑ ꙇ абье прозѧбе зане не имѣаше глѫбинꙑ земънꙑѩ҅
слъньцоу же въсиѣвъшю присвѧде ꙇ зане не имѣше корениѣ оусъше
ꙇ дроугое паде въ трънии ꙇ вьзиде тръние и подави е҅ и плода не дастъ
ꙇ дроугое паде на земи добрѣ ꙇ даѣше плодъ въсходѧ и растꙑ ꙇ приплоди ово три десѧти ово м҃ ово съто
ꙇ г҃лаше
имѣѩи оуши слꙑшати да слꙑшитъ
Е҅гда же бꙑстъ единъ въпросишѧ и иже бѣахѫ съ нимъ съ обѣма на десѧте притъчѧ
ꙇ г҃лаше имъ
вамъ естъ дано вѣдѣти таинаа ц҃срствиѣ б҃жиѣ
Ѡнѣмъ же вънѣщънимь въ притъчахъ вьсѣ бꙑваѭ҄тъ да видѧще видѧтъ и не оузьрѧтъ ꙇ слꙑшѧште слꙑшѧтъ ꙇ не разоумѣваѭ҄тъ еда когда обратѧтъ сѧ и отъпоустѧтъ сѧ имъ грѣси
ꙇ г҃ла имъ
не вѣсте ли притъчѧ сеѩ҅
ꙇ како вьсѧ притъчѧ разоумѣете
сѣѩи слово сѣатъ
си же сѫтъ ѣже на пѫти ꙇдеже сѣетъ сѧ слово ꙇ егда слꙑшѧтъ абие придетъ сотона ꙇ отъиметъ слово сѣное въ сръдьцихъ ихъ
ꙇ си такожде сѫтъ ꙇже на каменънꙑхъ сѣеми ꙇже егда слꙑшѧтъ слово абие съ радостиѭ приемлѭтъ е҅ ꙇ не имѫтъ корене вь себѣ нъ врѣменьни сѫтъ
по томь же бꙑвъши печали ли гонению҅ словесе ради абие съблажнѣѭтъ сѧ
а сии сѫтъ сѣании въ трънии слꙑшѧштеи слово
и печали вѣка сего ꙇ лесть богатьствие и о прочиихъ похоти въходѧштѧ подавлѣѭтъ слово ꙇ бес плода бꙑваатъ
а си сѫтъ сѣании на добрѣ земи ꙇже слъшѧтъ слово и приемлѭтъ е ꙇ плодѧтъ сѧ на три десѧти и шесть десѧтъ и съто
Ꙇ г҃лаше имъ
еда приходитъ свѣтильникъ да подъ спѫдомъ положенъ бѫдетъ ли подъ одромъ не да ли на свѣштъникъ възложѧтꙑ и
нѣстъ бо ничътоже таино еже не авитъ сѧ
ни бꙑстъ потаено нъ да придетъ въ авление
ꙇже иматъ оуши слꙑшати да слꙑшитъ
ꙇ г҃лаше имъ
блюдѣте сѧ чъто слꙑшите
вь нюже мѣрѫ мѣрите намѣритъ сѧ вамъ ꙇ приложитъ сѧ вамъ слꙑшѧштиимъ
Ꙇже бо аште иматъ дастъ сѧ емоу
а ꙇже не иматъ ꙇ еже иматъ отъиметъ сѧ отъ него
ꙇ г҃лаше
тако естъ цѣсарествие б҃жие ѣкоже ч҃лкъ въмѣтаатъ сѣмѧ вь землѭ ꙇ съпитъ ꙇ въстаатъ ношть и дьнь ꙇ сѣмѧ прозѧбаатъ ꙇ растетъ ѣкоже не вѣстъ онъ
о себѣ бо землѣ плодитъ сѧ прѣжде трѣвѫ по томь же класъ по томъ же и пьшеницѫ въ класѣ
егда же созърѣатъ плодъ абие посълетъ сръпъ ѣко настоитъ жѧтва
Ꙇ г҃лше
чесомоу оуподобимъ ц҃срствие б҃жие
ли коеи притъчи приложимъ е
ѣко горюшънѣ зрънѣ еже егда въсѣно бѫдетъ въ землѭ мьне вьсѣхъ сѣ менъ земънꙑхъ ꙇ егда вьсѣно бѫдетъ въздрастетъ ꙇ бѫдетъ боле вьсѣхъ зелии и творитъ вѣтви велиѩ ѣко мошти подъ сѣниѭ҄ его птицамъ н҃бскꙑимъ витати
ꙇ тацѣми притъчами мъноѕѣми г҃лше имъ слово ѣкоже можаахѫ слꙑшати
бес притъчѧ же не г҃лаше имъ
единъ же съказаше оученикомъ своꙇмъ вьсѣ
Ꙇ г҃ла имъ въ тъ день вечероу бꙑвъшоу
прѣидѣмъ на онъ полъ
ꙇ отъпоуштьше народъ поѩсѧ и ѣкоже бѣ въ ладии ꙇ инꙑ же ладиѩ бѣахѫ съ нимь
ꙇ бꙑстъ боурѣ вѣтръна велиѣ
влънꙑ же вьливахѫ сѧ въ ладиѭ ѣко юже погрѧзнѫти хотѣаше
ꙇ бѣ самъ на кръмѣ на възглавьници съпѧ
ꙇ възбоудишѧ и
ꙇ г҃лашѧ емоу
оучителю не родиши ли ѣко погꙑблемь
ꙇ въставъ запрѣти вѣтроу
ꙇ рече морю
мльчи и оустани
и оулеже вѣтръ и бꙑстъ тишина велиѣ
ꙇ҅ рече имъ
чъто тако страшиви есте
како не имете вѣрꙑ
ꙇ възбоѣшѧ сѧ страхомь велиемь ꙇ г҃лахѫ дроугъ къ дроугоу
къто оубо естъ сь ѣко и вѣтри и море послоушаѭтъ его
аминь г҃лѭ вамъ ѣко сѫтъ едини отъ съде стоѩштиихъ ꙇже не имѫтъ въкоусити съмръти дондеже видѧтъ ц҃сртвие б҃жие пришедъшее вь силѣ
ꙇ по шести денъ поѩтъ и҃съ петра и иѣкова и иоана ꙇ вьзведе ѩ на горѫ вꙑсокѫ единꙑ ꙇ прѣобрази сѧ прѣдъ ними ꙇ бꙑшѧ ризꙑ его льштѧштѧ сѧ бѣлꙑ ѕѣло ѣко снѣгъ ѣцѣхъ не може гнафеи на земи тако оубѣлити
ꙇ ѣви сѧ имъ илиѣ съ мосеемъ ꙇ бѣашете г҃лаголѭшта съ исусомъ
ꙇ отъвѣштавъ петръ г҃ла и҃сви
равьви добро естъ намъ съде бꙑти ꙇ сътворимъ три скиниѩ тебѣ единѫ и мосеові единѫ ꙇ илии единѫ
не вѣдѣаше бо что г҃лтъ
пристрашъни бо бѣахѫ
ꙇ бꙑстъ же облакъ осѣнѣѩ ѩ и приде гласъ из облака
сь естъ с҃нъ мои вьзлюбленꙑ
послоушаите его
ꙇ вънезаапѫ вьзьрѣвъше никогоже не видѣшѧ тъкъмо нъ и҃са единого съ собоѭ
съходѧштемъ же имъ съ горꙑ запрѣти имъ да никомоуже не повѣдѧтъ ѣже видѣшѧ тъкмо егда с҃нъ ч҃лвчскꙑи въскръснетъ из мрътвꙑхъ
ꙇ оудръжашѧ слово вь себѣ сътѧзаѭште сѧ что естъ еже из мрътвꙑхъ въскръснѫти
и въпрашаахѫ и г҃лѭште ѣкоже г҃лѭтъ кънижьници ѣко
илии подобаатъ прѣжде прити
онъ же отъвѣштавъ рече имъ
ꙇлиѣ оубо пришедъ прѣжде оустроитъ вьсѣ
ꙇ како естъ писано о с҃нѣ чловѣчьсцѣемь
да мъного постраждетъ и оуничьжѧтъ і
нъ г҃лѭ вамъ ѣко илиѣ приде и сътворишѧ емоу елико хотѣшѧ ѣкоже естъ писано о немь
ꙇ пришедъ къ оученикомъ видѣ народъ мъногъ о нихъ ꙇ кънижьникꙑ сътѧзаѭштѧ сѧ съ ними
ꙇ абье вьсь народъ видѣвъше и оужасѫ сѧ и пририштѫште цѣловаахѫ и
ꙇ въпроси кънижъникꙑ
чъто сътѧѕаате сѧ вь себѣ
ꙇ отъвѣштавъ единъ отъ народа рече
оучителю привѣсъ с҃нъ мои къ тебѣ ꙇмѫштъ д҃хъ нѣмъ ꙇ иже аште колижъдо иметъ і разбиваатъ і
и пѣнꙑ тѣштитъ ꙇ скрьжьштетъ зѫбꙑ своими и оцѣпѣнѣатъ
ꙇ рѣхъ оученикомъ твоимъ да ижденѫтъ і и не възмогѫ
онъ же отъвѣштавъ емоу г҃ла
ѡ҅ роде невѣрънь доколѣ въ васъ бѫдѫ
доколѣ тръплѭ вꙑ
принесѣте и къ мънѣ
и принѣсѧ и къ немоу
ꙇ видѣвъ і д҃хъ абие сътрѧсе и ꙇ падъ на земи валѣаше сѧ пѣнꙑ тѣштѧ
ꙇ҅ въпроси и҃съ о҃тца его
колико лѣтъ естъ одънелиже се бꙑстъ емоу
онъ же рече
из отрочинꙑ
и мъножицеѭ ꙇ въ огнь въвръже ꙇ въ водѫ да и би погоубилъ
нъ аште что можеши помози намъ милосрдовавъ о насъ
ꙇ҃с же рече емоу еже аште можеши вѣровати
вьсѣ възможъна вѣроуѭштюмоу
ꙇ абие възъпивъ отецъ отрочѧте съ слъзами г҃лааше
вѣроуѭ
г҃и помози моемоу невѣрьствию҅
видѣвъ же и҃съ ѣко съриштетъ сѧ народъ запрѣти д҃хоу нечистоумоу г҃лѧ емоу
нѣмꙑ ꙇ глоухꙑ д҃ше азъ ти велѭ изити из него ꙇ к томоу не вьниди вь нь
ꙇ възъпивъ и мъного прѫжавъ сѧ изиде
ꙇ бꙑстъ ѣко мрътвъ ѣко мънози г҃лаахѫ ѣко оумьрѣтъ
ꙇ҃с же е҅мъ і за рѫкѫ въздвиже ꙇ въста
ꙇ въшедъшю емоу въ домъ оученици его въпрашахѫ и единого ѣко
мꙑ не възмогомъ изгънати его
ꙇ рече имъ
тъ родъ ничимъже не можетъ изити ткмо молитвоѭ҄ и постомъ
Ꙇ҅ отъ тѫдѫ ишедъше идѣахѫ скозѣ галилеѭ҄ ꙇ не хотѣаше да къто оувѣстъ
оучааше бо оученикꙑ своѩ и г҃лаше имъ ѣко с҃нъ ч҃лвскꙑ прѣданъ бѫдетъ въ рѫцѣ ч҃лвчсцѣ ꙇ оубьѭтъ і и оубьенъ бꙑвъ въ третии день въскръснетъ
они же не разоумѣшѧ г҃ла ꙇ боѣахѫ сѧ въпросити и
ꙇ приде въ каперънаоумъ ꙇ въ домоу бꙑвъ въпрашааше ѩ
что на пѫти вь себѣ помꙑшлѣашете
они же млъчаахѫ
Дроугъ къ дроугоу бо сътѧѕашѧ на пѫти кто естъ болеи
ꙇ сѣдъ гласи оба на десѧте ꙇ г҃ла имъ
аште кто хощетъ старѣи бꙑти да бѫдетъ вьсѣхъ мьнеи ꙇ вьсѣмъ слоуга
ꙇ приемъ отрочѧ постави е по срѣдѣ ихъ и обемъ е рече имъ
ꙇже аште едино таковꙑхъ отрочѧтъ прииметъ въ імѧ мое мѧ приемлетъ
ꙇ иже аще мене приемлетъ не мене приемлетъ нъ посълавъшааго мѧ
о҅тъвѣшта емоу иоанъ г҃лѧ
оучителю видѣхомъ единого именемъ твоимь изгонѧшта бѣсꙑ ꙇже не ходитъ по насъ ꙇ възбранихомъ емоу ѣко не послѣдова намъ
ꙇ҃с же рече
не браните моу
никтоже бо естъ иже сътворитъ силѫ о имени моемь ꙇ възможетъ въскорѣ зълословити мѧ
ꙇже бо нѣстъ на вꙑ по васъ естъ
ꙇ҅же бо аште напоитъ вꙑ чашѫ водꙑ въ імѧ ѣко хръстови есте аминь г҃лѭ вамъ не погоубитъ мъздꙑ своеѩ҅
ꙇ иже аще съблазнитъ единого отъ малꙑхъ сихъ вѣроуѭштиихъ вь мѧ добрѣе емоу естъ паче аще обложѧтъ камень жръновънꙑ о вꙑи его ꙇ въвръгѫтъ і въ море
Ꙇ҅ аште съблажнаатъ тѧ рѫка твоѣ отъсѣци ѭ҄
добрѣа ти естъ маломоштиѭ въ животъ вънити неже обѣ рѫцѣ имѫштю ити вь ꙉеонѫ въ огнь не гашѫщии ꙇдеже чръвь ихъ не оумираатъ ꙇ огнь не оугасаатъ
ꙇ аште нога твоѣ съблажнаатъ тѧ отъсѣци ѭ҄
добрѣа ти естъ вънити въ животъ хромоу неже дъвѣ ноѕѣ имѫще въвръженоу бꙑти въ ꙉеонѫ въ огнь не гашѫштии ꙇдеже чръвь ꙇхъ не оумираатъ ꙇ огнь не оугасаатъ
ꙇ аште око твое съблажнаатъ тѧ истъкни е
добрѣа ти естъ съ единѣмь окомь вьнити въ ц҃срствие б҃жие҅ неже обѣ очи имѫщю ꙇти въ ꙉеонѫ огньнѫѭ ꙇдеже чръвь ихъ не оумираатъ ꙇ огнь не оугасаатъ
вьсѣкъ бо огнемь осолитъ сѧ ꙇ вьсѣка жрътва солиѭ осолитъ сѧ
добро естъ соль
Аште ли же соль не слана бѫдетъ чимь осолите
ꙇмѣите соль вь себѣ ꙇ҅ миръ имѣте междю собоѭ҄
ꙇ отъ тѫдоу въставъ приде въ прѣдѣлꙑ июдеискꙑ по ономоу полоу иоръдана и придѫ пакꙑ народи къ немоу ꙇ ѣко имѣ обꙑчаи пакꙑ оучааше ѩ
Ꙇ пристѫпьше фарисѣи въпрашаахѫ и аще достоитъ мѫжю женѫ поуштати окоушаѭште и
онъ же отъвѣштавъ рече имъ
что вамъ заповѣдѣ моси
повелѣ моси кънигꙑ распоустънꙑѩ написати и поустити
ꙇ отъвѣщавъ и҃съ рече имь
по жестосръдию вашемоу написа вамъ заповѣдь сиѭ
а҅ отъ начѧла съзъданию мѫжа и женѫ сътворилъ ѣ естъ б҃ъ
сего ради оставитъ ч҃лкъ о҃тца своего и матерь ꙇ прилѣпитъ сѧ къ женѣ своеи ꙇ бѫдете оба въ плъть единѫ
тѣмь же юже нѣсте дъва нъ плъть едина
еже оубо б҃ъ съчеталъ естъ ч҃къ да не разлѫчаатъ
ꙇ въ домоу пакꙑ оученици его о семъ въпрашаахѫ и
ꙇ г҃ла имъ
иже аште поуститъ женѫ своѭ ꙇ оженитъ сѧ иноѭ прѣлюбꙑ творитъ на нѭ
ꙇ аште жена поуштъши мѫжа посагнетъ за инъ прѣлюбꙑ творитъ
ꙇ приношаахѫ къ немоу дѣти да ѩ коснетъ
оученици же прѣштаахѫ приносѧщиимъ
видѣвъ же и҃съ негодова
ꙇ г҃ла имъ
не дѣите дѣтии приходити къ мьнѣ ꙇ не браните имъ
тацѣхъ бо естъ ц҃срствие б҃жие
амин г҃лѭ вамъ
ꙇже аште не прииметъ ц҃сртвиѣ б҃жиѣ ѣко отрочѧ не иматъ вънити вь не
ꙇ обемъ ѩ благословлѣаше възлагаѩ рѫцѣ на нѧ
Ꙇ исходѧштю емоу на пѫть приде единъ ꙇ поклонь сѧ емоу на колѣноу въпрашааше и
оучителю благꙑ что сътворѭ да животъ вѣчънꙑ наслѣдъствоуѭ
ꙇ҃с же рече емоу
что мѧ г҃лши блага
никтоже благъ тъкъмо единъ б҃ъ
заповѣди вѣси
не прѣлюбъ дѣи
не оуби
не оукради
не лъжѧ съвѣдѣтельствоуи
не обиди
чти о҃тца твоего и м҃трь
онъ же отъвѣщавъ рече емоу
оучителю вьсѣ си съхранихъ отъ юности моеѩ
ꙇ҃с же възьрѣвъ на нь възлюби и и рече емоу
единого еси не доконьчалъ
аште хоштеши съвръшенъ бꙑти ꙇди елико имаши продаждъ и даждъ ништиимъ ꙇ имѣти имаши съкровиште на небесе ꙇ приди ходи въ слѣдъ мене въземъ к҃рстъ
онъ же дрѧхлъ бꙑвъ о словеси отиде скръбѧ
бѣ бо имѣѩ сътѧжаниѣ мънога
ꙇ възьрѣвъ и҃съ г҃ла оученикомъ своимъ
како не оудобь имѫщеи богатъство въ ц҃рствие б҃жие вънидѫтъ
оученици же оужасаахѫ сѧ о словесехъ его
ꙇ҃с же пакꙑ отъвѣштавъ г҃ла имъ
чѧда како не оудобь естъ оупъваѭштимъ на бгатъство въ ц҃ѣсрствие б҃жие вьнити
оудобѣе естъ вельбѫдоу сквозѣ игълинѣ оуши проити неже богатоу въ ц҃срствие б҃жие вънити
они же излиха дивлѣахѫ сѧ г҃лѭште къ себѣ
кто можетъ с҃пснъ бꙑти
и възърѣвъ на нѧ и҃съ г҃ла
отъ ч҃лвкъ не възможъно нъ отъ б҃а
вьсѣ бо възможъна отъ б҃а сѫтъ
Начѧтъ же петръ г҃лати емоу
се мꙑ оставихомъ вьсѣ и въ слѣдъ тебе идомъ
отъвѣштавъ же ꙇ҃съ рече
аминь г҃лѭ вамъ
никтоже естъ иже оставитъ домъ ли братриѭ ли сестрꙑ ли о҃тца или матерь ли женѫ ли чѧда ли села мене ради и е҃ванꙉлиѣ аште не иматъ приѩти съторицеѭ въ врѣмѧ се нꙑнѣ домовъ и братриѩ и сестръ ꙇ о҃тца и матеръ и чѧдъ и селъ по изгънании ꙇ вь вѣкъ грѧдѫштии животъ вѣчьнꙑи
мъноѕи же бѫдѫтъ пръвии послѣдьнии ꙇ послѣдьнии пръвии
бѣахѫ же на пѫти въсходѧще въ иероусалимъ ꙇ бѣ варѣѩ и҃съ ꙇ оужасаахѫ сѧ ꙇ послѣдь грѧдѫште боѣахѫ сѧ Ꙇ поемъ и҃съ пакꙑ оба на десѧте начѧтъ и҅мъ г҃лти еже хотѣаше бꙑти емоу ѣко
се въсходимъ въ иероусалимъ ꙇ с҃нъ ч҃кскꙑ прѣданъ бѫдетъ архиереомъ и кънижъникомъ ꙇ осѫдѧтъ і на съмръть ꙇ прѣдадѧтъ і ѩ҃зкмъ ꙇ порѫгаѭтъ сѧ емоу и оубиѭтъ і и третии день вьскръснетъ
ꙇ҅ прѣдъ нимъ идете иѣковъ и иоанъ сꙑна зеведеова г҃лѭшта емоу
оучителю хоштевѣ да егоже аще просивѣ сътвориши нама
ꙇ҃с же рече има
что хоштета да сътворѭ вама
она же рѣсте емоу
даждъ нама да единъ о деснѫѭ тебе и единъ о шюѭ тебе сѧдевѣ въ славѣ твоеи
и҃с же рече има
не вѣста сѧ чесо просѧшта
можета ли пити чашѫ ѭже азъ пиѭ ли кръщениемъ имъже азъ кръштаѭ сѧ кръстити сѧ
она же рѣсте емоу
можевѣ
ꙇ҃с же рече има
чашѫ оубо ѭже азъ пиѭ испиета
и кръштениемь имъже азъ кръштаѭ сѧ кръстита сѧ
а еже сѣсти о деснѫѭ мене и о шюѭѫ нѣстъ мьнѣ дати нъ имъже естъ оуготовано
Ꙇ слꙑшавъше десѧть начѧсѧ негодовати о иѣковѣ ꙇ иоанѣ
ꙇ҃с же призъвавъ ѩ г҃ла имъ
вѣсте ѣко мьнѧштеи сѧ власти ѩ҃зкꙑ оустоѩтъ имъ и велици ихъ обладаѭ҄тъ ими
не такожде же бѫди въ васъ
нъ иже аште хоштетъ вѧштии҅ бꙑти въ васъ да бѫдетъ вамъ слоуга ꙇ иже аште хощетъ въ васъ бꙑти старѣи да бѫдетъ вьсѣмъ рабъ
ꙇбо с҃нъ ч҃лвѣчьскꙑ не приде да послоужѧтъ емоу нъ послоужитъ ꙇ дати д҃шѫ своѭ избавление за мъногꙑ
и придѫ въ ерихѫ
ꙇсходѧштю емоу отъ иерихона ꙇ оученикомъ его ꙇ народоу мъногоу сꙑнъ тимеовъ вартимеи слѣпъ сѣдѣаше при пѫти хлѫбаѩ҅
ꙇ слꙑшавъ ѣко и҃съ назарѣнинъ естъ начѧтъ зъвати и г҃лати
с҃не д҃вдвъ и҃с помилоуи мѧ
ꙇ прѣщаахѫ емоу мъноѕи да оумлъчитъ
онъ же излиха въпиѣше
с҃не давꙑдовъ помилоуи мѧ
ꙇ ставъ и҃съ рече възгласити и
ꙇ зъваахѫ слѣпъца г҃лѭште емоу
дръзаи
въстани
зоветъ тѧ
онъ же отъвръгъ ризꙑ своѩ въставъ приде къ и҃сви
ꙇ отъвѣштавъ г҃ла емоу и҃съ
чесомоу хощеши да сътворѭ тебѣ
слѣпецъ же г҃ла емоу
раввоуни да прозьрѭ
ꙇ҃с же рече емоу
ꙇди
вѣра твоѣ спасе тѧ
и абие прозьрѣ ꙇ по и҃сѣ иде въ пѫтъ
Ꙇ егда приближи сѧ въ и҃мъ въ витъфаꙉиѭ ꙇ витаниѭ къ горѣ елеоньсцѣ посъла дъва отъ оученикъ своихъ ꙇ҅ г҃ла има
ꙇдѣта вь весь ѣже естъ прѣмо вама ꙇ абие въходѧшта вь нѫѭ обрѧштета жрѣбецъ привѧзанъ на ньже нѣстъ не оу никтоже отъ ч҃къ вьсѣлъ
отрѣшъша и приведѣта
ꙇ аще вама къто речетъ что се дѣата ръцѣта ѣко г҃ь его трѣбоуоутъ ꙇ абье посълетъ і сѣмо
ꙇдете же и обрѣтете жрѣбецъ привѧзанъ при двьрехъ вьнѣ на распѫтии ꙇ отрѣшаашете и
ꙇ҅ едини отъ стоѩштихъ тоу г҃лашѧ има
что дѣата отрѣшаѭща жрѣбецъ
она же рѣсте имъ ѣкоже заповѣдѣ и҃съ
оставишѧ ѣ
ꙇ привѣсте жрѣбецъ къ и҃сви ꙇ възложишѧ на нь ризꙑ своѩ҅ и вьсѣде на нь
мъноѕи же ризꙑ своѩ постилаахѫ по пѫти а дроуѕии вѣие рѣзаахѫ отъ дрѣва ꙇ постилаахѫ по пѫти
ꙇ прѣдъ ходѧште и въ слѣдъ ходѧштеи вьпиѣхѫ г҃лѭште
Ѡ҅санънна б҃лгсвнъ грѧдꙑ въ імѧ г҃не
б҃лно грѧдѫште ц҃срствие въ імѧ г҃и о҃тца нашего д҃авда ѡсанна въ вꙑшъниихъ
ꙇ вьниде въ е҃рсмъ и҃съ и въ ц҃рквъ
ꙇ с҃ъглѧда вьсе
поздѣ юже сѫштоу часоу ꙇзиде въ витаниѭ҅ съ обѣма на десѧте
ꙇ въ оутрьнии ишедъшемъ имъ отъ витаниѩ възалка
ꙇ видѣвъ смоковъницѫ из далече ꙇмѫштѫ листвье приде аште оубо обрѧштетъ на неи чъто ꙇ пришедъ къ неи ничесоже не обрѣте на неи тъкмо листвие
не бѣ бо врѣмѧ смокъвамъ
ꙇ отъвѣштавъ и҃съ рече еи
къ томоу отъ тебе въ вѣкъ никтоже плода не сънѣстъ
слꙑшаахѫ же оученици его
ꙇ придѫ въ и҃лмъ и въшедъ и҃съ въ цркⷡ҇ъ начѧтъ изгонити продаѭштѧѩ҅ ꙇ коупоуѭщѧѩ в ц҃ркве ꙇ дъскꙑ тръжъникъ ꙇ сѣдалишта продаѭштихъ голѫби испровръже
ꙇ не дадѣаше никомоуже мимо нести съсѫдъ сквозѣ ц҃рквъ ꙇ оучааше г҃лѧ имъ
нѣстъ ли писано ѣко
храмъ мои храмъ молитвѣ наречетъ сѧ вьсѣмъ ѩ҃зкмъ
вꙑ же сътвористе и врътъпъ разбоиникомъ
Ꙇ҅ слꙑшашѧ кънижъници и архиереи и искаахѫ како и бѫ погоубили
боѣхѫ бо сѧ его ѣко весь народъ дивлѣхѫ сѧ о оучении его
ꙇ ѣко поздѣ бꙑстъ исхождааше вонъ из града
ꙇ мимо ходѧште ютро видѣшѧ смоковьницѫ оусъхъшѫ ис корениѣ
ꙇ въспомѣнѫвъ петръ г҃ла емоу
равьви виждъ
смоковъница ѭже проклѧтъ оусъше
ꙇ отъвѣштавъ и҃съ г҃ла емоу
ꙇмѣите вѣрѫ б҃жиѭ҄
аминь г҃лѭ вамъ ѣко иже речетъ горѣ сеи двигни сѧ и въвръѕи сѧ въ море ꙇ не оусѫмьнитъ сѧ въ с҃рдци своемь нъ вѣрѫ иметъ ѣко еже г҃лтъ бꙑваатъ бѫдетъ емоу еже аште речетъ
Сего ради г҃лѭ вамъ
вьсѣ елико молѧште сѧ просите вѣроуите ѣко приемлете ꙇ бѫдетъ вамъ
ꙇ егда стоите молѧште сѧ отъпоуштаите аште что имате на кого да и отцъ вашъ н҃бскꙑ отъпоуститъ вамъ съгрѣшениѣ ваша
аште ли вꙑ не отъпоустите ни отецъ вашъ иже въ н҃ебсхъ отъпоуститъ прѣгрѣшении вашихъ
ꙇ придѫ пакꙑ въ и҃рслмъ
ꙇ въ ц҃ркве ходѧштю емоу придѫ къ немоу архиереи и кънижъници и старьци
ꙇ г҃лашѧ емоу
коеѭ҄ областиѭ се твориши ꙇ кто ти дастъ область сиѭ да си твориши
ꙇ҃с же отъвѣштавъ рече имъ
въпрошѫ и ѣзъ вꙑ единого словесе ꙇ отъвѣштаите ми ꙇ рекѫ вамъ коеѭ областиѭ се творѭ҄
крьштение иоаново отъ кѫдѫ бѣ съ н҃ебс ли или отъ ч҃лкъ
отъвѣштаите ми
и мꙑшлѣахѫ къ себѣ г҃лѭште
аште речемъ съ небесе речетъ по что оубо не вѣровасте емоу
аште речемъ отъ ч҃къ
боѣахѫ сѧ людии
вьси бо имѣахѫ иоана ѣко п҃рка
ꙇ отъвѣштавъше г҃лашѧ и҃сви
не вѣмь
ни азъ г҃лѭ вамъ коеѭ властиѭ си творѭ
ꙇ начѧтъ имъ притъчами г҃лти
виноградъ ч҃лкъ насади ꙇ огради и оплотомь ꙇ ископа точило и созъда стлъпъ ꙇ въдастъ і тѧжателемъ и отиде
ꙇ посъла къ тѧжателемъ рабъ въ врѣмѧ да отъ тѧжателъ прииметъ отъ плодъ винограда
они же емъше и бишѧ и посълашѧ тьшть
ꙇ пакꙑ посъла къ нимъ дроугꙑи рабъ
ꙇ того камениемь бивъше пробишѧ главѫ емоу ꙇ҅ посълашѧ бещьстъна
ꙇ пакꙑ иного посъла и того оубишѧ
инꙑ мъногꙑ овꙑ биѭште овꙑ оубиѣѭште
еште же имѣаше единого с҃на вьзлюбленааго своего
посъла и того къ нимъ послѣдь г҃лѧ ѣко
посрамлѣѭтъ сѧ с҃на моего
они же тѧжателе къ себѣ рѣшѧ ѣко сь естъ наслѣдъникъ
придѣте
оубиѣмъ і
ꙇ наше бѫдетъ достоѣние
ꙇ емъше оубишѧ и ꙇ извръгѫ и вонъ из винограда
чъто оубо сътворитъ г҃ь винограда
придетъ и погоубитъ тѧжателѧ
ꙇ дастъ виноградъ инѣмъ
ни ли сихъ есте кънигъ чьли
камень егоже неврѣдоу сътворишѧ зиждѫштеи съ бꙑстъ въ главѫ ѫгълоу
отъ г҃а бꙑстъ си ꙇ естъ дивъна въ очиѭ нашею
Ꙇ҅ искаахѫ ѩти и и оубоѣшѧ сѧ народа
разоумѣшѧ бо ѣко къ нимъ рече притъчѫ
ꙇ оставьше и отидѫ
ꙇ посълашѧ къ немоу единꙑ отъ фарисѣи ꙇ иродиѣнꙑ да и бѫ обльстили словомь
они же пришедъше г҃лашѧ емоу оучителю
вѣмь ѣко истиненъ еси ꙇ не родиши ни о комьже
не зьриши бо на лице ч҃лвкомъ нъ вꙑ истинѫ пѫти б҃жию оучиши
достоитъ ли дати киньсъ кесареви или ни
дамь ли или не дамь
онъ же вѣдꙑ ихъ лицемѣрие рече имъ
чъто мѧ окоушаате
принесѣте ми пѣнѧзъ да виждѫ
они же принѣсѧ и г҃ла имъ
чии естъ образъ сь и написание
они же рѣшѧ емоу
кесаровъ
ꙇ отъвѣщавъ и҃съ рече имъ
кесарова въздадите кесарови ꙇ б҃жиѣ б҃ви
и чюдишѧ сѧ о немь
ꙇ придѭ садоукеи къ немоу иже г҃лглѭтъ не бꙑти вьскрѣшению и въпросишѧ и г҃лѭште
оучителю мосии написа намъ ѣко аще комоу братръ оумьретъ ꙇ оставитъ женѫ а чѧдъ не оставитъ да поиметъ братръ женѫ его ꙇ вьскрѣситъ сѣмѧ братра своего
бѣ же седмь братриѩ
ꙇ пръвꙑ поѩ женѫ и оумираѩ не остави сѣмене
ꙇ въторꙑ поѩ ѭ и оумьрѣтъ ꙇ тъ не остави сѣмене
ꙇ третии такожде
ꙇ поѩсѧ ѭ҄ седмь и не оставишѧ сѣмене
послѣдь же вьсѣхъ оумьрѣтъ и жена
въ въскрѣшение оубо егда воскръснѫтъ котороумоу ихъ бѫдетъ жена
седмь бо ихъ имѣшѧ ѭ женѫ
ꙇ отъвѣштавъ и҃съ рече имъ
не сего ли ради блѫдите не вѣдѫште кънигъ ни силꙑ б҃жиѩ
Егда бо из мрътвꙑхъ въскръснѫтъ ни женѧтъ сѧ ни посагаѭтъ нъ сѫтъ ѣко а҃нꙉи на небесехъ
а о мрътвꙑихъ ѣко въстанѫтъ нѣсте ли чъли въ кънигахъ мосеовахъ при кѫпинѣ како рече емоу б҃ъ г҃лѧ
азъ б҃ъ аврамль и б҃ъ исаковъ и б҃ъ иѣковль
нѣстъ богъ мрътвꙑхъ нъ б҃ъ живꙑхъ
вꙑ оубо мъного блѫдите
ꙇ пристѫпь единъ отъ кънижьникъ слꙑшавъ ѩ сътѧѕаѭштѧ сѧ видѣвъ ѣко добрѣ отъвѣшта имъ въпроси и
каѣ естъ заповѣдъ пръва вьсѣхъ
ꙇ҃с же г҃ла емоу Ѣко
пръвѣиши заповѣдь естъ вьсѣхъ
слꙑши и҃злю
г҃ъ б҃ъ нашъ г҃ъ единъ естъ
ꙇ вьзлюбиши г҃а б҃а твоего вьсѣмъ с҃рдцемъ твоимъ ꙇ вьсеѭ д҃шеѭ своеѭ҄ ꙇ вьсеѭ мꙑслиѭ своеѭ҄ ꙇ вьсеѭ крѣпостиѭ своеѭ
си пръва вьсѣхъ заповѣдь
ꙇ вътораѣ подобъна еи
вьзлюбиши искрьнѣго своего ѣко самъ себе
большѧ сею иноѩ заповѣди нѣсть
Ꙇ҅ рече емоу кънижъникъ
добрѣ оучителю въ істинѫ рече ѣко единъ естъ ꙇ нѣстъ иного развѣ его
ꙇ еже любити и вьсѣмъ с҃рдцемь ꙇ вьсѣмь разоумомъ ꙇ вьсеѭ д҃шеѭ҅ ꙇ вьсеѭ крѣпостиѭ ꙇ иже любитъ искрьнѣаго ѣко себе боле естъ вьсѣхъ олокавтоматъ и жрътвъ
ꙇ҃с же видѣвꙑ и ѣко съмꙑслъно отъвѣшта рече емоу
не далече еси отъ ц҃срствиѣ б҃жиѣ
ꙇ никътоже не съмѣаше его къ томоу въпросити
ꙇ отъвѣштавъ и҃съ г҃лаше оучѧ въ ц҃ркве
Како г҃лѭтъ кънижьници ѣко х҃ъ с҃нъ д҃авъ естъ
тъ бо рече д҃авдъ д҃хмь с҃втъмъ
рече г҃ъ г҃ви моемоу
сѣди о деснѫѭ мене дондеже положѫ врагꙑ твоѩ подъножие ногама твоима
самъ оубо д҃вдъ нарицаатъ і г҃а
ꙇ како емоу естъ с҃нъ
ꙇ҅ мъноѕи народи послоушаахѫ его въ сласть
ꙇ г҃лаше имъ въ оучении своемъ
блюдѣте сѧ отъ кънижьникъ хотѧштиихъ въ одѣаниихъ ходити ꙇ цѣлованиѣ на тръжиштихъ ꙇ прѣждесѣданиѣ на соньмиштихъ ꙇ прьвовьзлежениѣ на вечерѣхъ поѣдаѭштихъ домꙑ въдовіцъ ꙇ непъщеваниемъ далече молѧште сѧ сии приимѫтъ лише осѫждение
ꙇ҅ сѣдъ и҃съ прѣмо газофилакеови видѣаше како народъ мететъ мѣдь вь газофилакиѭ
ꙇ мноѕи богатии въмѣтаахѫ многа
ꙇ пришедъши едина въдовица оубога въвръже дъвѣ лептѣ еже естъ кодрантъ
ꙇ призъвавъ оученикꙑ своѩ рече имъ
аминь г҃лѭ вамъ ѣко въдовица си оубогаа мъножѣе вьсѣхъ въвръже въмѣтаѭштиихъ въ газофилакиѭ
вьси бо отъ избꙑтъка своего въвръгѫ а си отъ лишениѣ своего вьсе елико имѣаше въвръже вьсе житие свое
Ꙇ исходѧштю емоу отъ ц҃ркве г҃ла емоу единъ отъ оученикъ своихъ
оучителю виждъ каково камение и каково зъдание
ꙇ҃с же отъвѣштавъ рече емоу
видиши ли великаа си зъданиѣ
не иматъ остати сьде камень на камени ꙇже не иматъ разорити сѧ
Ꙇ сѣдѧштю емоу на горѣ елеонъсцѣ прѣмо ц҃ркви въпрашаахѫ и единого петръ и иѣковъ ꙇ иоань и аньдрѣа
ръци намъ когда се бѫдетъ ꙇ кое бѫдетъ знамение егда имѫтъ съконьчати сѧ вьсѣ си
ꙇ҃с же отъвѣштавъ начѧтъ г҃лати имъ
блюдѣте сѧ да не кто прѣльститъ васъ
мънози бо придѫтъ въ мое имѧ г҃лште ѣко азъ есмъ ꙇ мъногꙑ прѣльстѧтъ
егда же оуслꙑшите брани и слоухꙑ брании не оужасаите сѧ
подобаатъ бо бꙑти нъ не оу коньчина
въстанетъ бо ѩзꙑкъ на ѩ҃зкъ ꙇ ц҃срство на ц҃срство ꙇ бѫдѫтъ трѫси по мѣста ꙇ бѫдѫтъ глади и мѧтежи
начѧло болѣзнемъ си
Блюдѣте же вꙑ сѧ сами
прѣдадѧтъ бо вꙑ въ сънѧтиѣ
ꙇ на сънъмищихъ бьени бѫдете ꙇ прѣдъ воеводами и прѣдъ ц҃сри станете мене ради въ съвѣдѣтельство имъ
ꙇ въ вьсѣхъ ѩзꙑцѣхъ подобаатъ прѣжде проповѣдати сѧ е҃внꙉлию
Егда же водѧтъ вꙑ прѣдаѭште не пьцѣте сѧ прѣжде что възглаголете ни пооучаите сѧ нъ еже аште дастъ сѧ вамъ въ тъ часъ то глаголете
не вꙑ бо бѫдете глаголѭштеи нъ д҃хъ с҃тꙑ
прѣдастъ же братръ братра на съмръть ꙇ о҃тцъ чѧдо и въстанѫтъ чѧда на родителѧ ꙇ оубьѭтъ ѩ
и бѫдете ненавидими вьсѣми имене моего ради
прѣтръпѣвꙑ же до коньца тъ с҃пснъ бѫдетъ
Егда же мръзость оузьрите запоустѣниѣ реченѫѭ данииломъ п҃ркмъ стоѩштѫ идеже не подобаатъ чътꙑ да разоумѣатъ тъгда иже бѫдѫтъ въ іюдеи да бѣгаѭтъ на горꙑ ꙇ иже на кровѣ да не сълазитъ въ домъ ни да вънидетъ вьзѧтъ чесо отъ домоу своего и сꙑи на селѣ да не възвратитъ сѧ вьспѧть вьзѧтъ ризъ своихъ
Горе же непраздънꙑмъ и доѩштімъ въ тꙑ дъни
молите же сѧ да не бѫде бѣство ваше зимѣ
бѫдѫтъ бо дъне ти скръбьни ѣко не бꙑстъ такова отъ начѧла зъданию еже съзъда б҃ъ до нꙑнѣ и не бѫдетъ
Ꙇ҅ аште не би г҃ъ прѣкратилъ дьнии не би бꙑла съпасена вьсѣка плъть
нъ ꙇ҅збъранꙑхъ ради ѩже избъра прѣкратитъ дьни
ꙇ тъгда аште речетъ къто вамъ се сьде х҃ь се овъде не имѣте вѣрꙑ
въстанѫтъ бо лъжи хръсти и лъжи пророци ꙇ дадѧтъ знамениѣ и чюдеса да прѣльстѧтъ аще възможъно избъранꙑѩ
вꙑ же блюдѣте сѧ
се прѣжде рѣхъ вамъ вьсѣ
Нъ въ тꙑ дьни по скръби тои слъньце помрачитъ сѧ ꙇ лоуна не дастъ свѣта своего ꙇ звѣздꙑ начънѫтъ падати съ н҃бсе ꙇ силꙑ ѩже сѫтъ на н҃бсхъ подвижѧтъ сѧ
ꙇ тъгда оузьрѧтъ с҃на ч҃ловчскааго грѧдѫшта на облацѣхъ съ силоѭ мъногоѭ и славоѭ҄
ꙇ тъгда посълетъ а҃ньꙉлꙑ своѩ ꙇ съберетъ избъранꙑѩ своѩ отъ четꙑръ вѣтръ отъ коньца землѧ до коньца н҃бсе
отъ смоковьницѧ же навꙑкнѣте притъчѫ
егда юже вѣтвье еѩ бѫдетъ младо и прозѧбнетъ листвье вѣсте ѣко близъ естъ жѧтва
тако и вꙑ егда оузьрите си бꙑваѭща вѣдите ѣко близъ естъ при двьрехъ
амин глаголѭ вамъ ѣко не иматъ прѣити родъ сь дондеже вьсѣ си бѫдѫтъ
н҃бо и землѣ прѣидетъ а моѣ словеса не прѣидѫтъ
А о дьни томь и о часѣ никтоже не вѣстъ ни а҃нꙉли иже сѫтъ на н҃бсхъ ни с҃нъ тъкъмо отецъ
блюдѣте сѧ и молите сѧ
не вѣсте бо когда врѣмѧ бѫдетъ
ѣкоже ч҃лвкъ оходѧ остави домъ свои ꙇ давъ рабомъ своимъ властъ и комоужъдо дѣло свое ꙇ вратьникоу повелѣ да бьдитъ бьдите оубо
не вѣсте бо когда г҃ь домоу придетъ вечеръ ли въ полоу ношти ли въ кокотоглашение ли ютро
да не пришедъ вьнезаапѫ обрѧщетъ вꙑ съпѧштѧ
а еже вамъ г҃лглѭ вьсѣмъ г҃лѭ
бьдите
Бѣ же пасха и опрѣснъци по дъвою дъноу
ꙇ искаахѫ архиереи и кънижъници како и лестьѭ емъше оубиѭтъ
г҃лахѫ же
нъ не въ праздьникъ
еда како бѫдетъ млъва людемь
ꙇ сѫштю емоу въ витании въ домоу симона прокаженааго вьзлежѧштю емоу приде жена ꙇмѫшти алавастръ хризмꙑ наръдънꙑ пистикиѩ драгꙑ
ꙇ҅ съкроушъши алавастръ възлиѣ емоу на главѫ
бѣахѫ же едини негодѫѭште вь себѣ и г҃лѭште
вь чемъ гꙑбѣль си хризмънаѣ бꙑстъ
можааше бо си хризма продана бꙑти вѧште три сотъ пѣнѧѕъ ꙇ҅ дати сѧ ништиимъ
и прѣштаахѫ еи
ꙇ҃с же рече
останѣте еѩ
по чъто ѭ троуждаате
добро бо дѣло съдѣла о мьнѣ
вьсегда бо ништѧѩ имате съ собоѭ҄ ꙇ егда хощете можете имъ добро творити а мене не вьсегда имате
еже имѣ си сътвори
Варила естъ похризмити тѣло мое на погребение
аминь г҃лѭ вамъ
идеже колижъдо проповѣдано бѫдетъ е҃внꙉлие се вь вьсемь мирѣ и еже сътвори си г҃лано бѫдетъ въ памѧть еѩ҅
ꙇюда искариотъскꙑ единъ отъ обою на десѧте ꙇде къ архиереомъ да и прѣдастъ имъ
они же слꙑшавъше въздрадовашѧ сѧ ꙇ обѣщашѧ емоу съребрьникꙑ дати
и искааше како и въ подобъно врѣмѧ прѣдастъ
и въ пръвꙑ дьнь опрѣснькъ егда пасхѫ жьрѣахѫ г҃лашѧ емоу оученици свои
къде хоштеши шедъше оуготовимъ да ѣси пасхѫ
ꙇ посъла дъва отъ оученикъ своихъ
и г҃ла има
идѣта въ градъ и сърѧштета вꙑ ч҃лвкъ въ скѫдьльницѣ водѫ носѧ
по немь идѣта
ꙇ҅ идеже аште вънидетъ рьцѣта г҃ноу домоу ѣко
оучитель г҃лтъ
къде естъ обитѣль идеже пасхѫ съ оученикꙑ своими сънѣмъ
ꙇ тъ вама покажетъ горьницѫ велиѭ постъланѫ готовѫ
тоу оуготоваита намъ
ꙇ изидете оученика его и придете въ градъ и обрѣтете ѣкоже рече има и оуготовасте пасхѫ
ꙇ вечероу бꙑвъшоу приде съ обѣма на десѧте
ꙇ възлежѧштемъ имъ ꙇ ѣдѫштемъ рече и҃съ
амин г҃лѭ҄ вамъ ѣко единъ отъ васъ прѣдастъ мѧ ѣдꙑ съ мъноѭ
Ѡни же начѧсѧ скръбѣти и тѫжити ꙇ г҃лати емоу единъ по единомоу
еда азъ
ꙇ дроугꙑи
еда азъ
онъ же отъвѣштавъ рече имъ
единъ отъ обою на десѧте омочии съ мъноѭ въ солило
с҃нъ же оубо ч҃лвчскꙑ идетъ ѣкоже естъ писано о немь
Горе же ч҃лвкоу томоу имъже с҃нъ ч҃лвчскꙑ прѣдаатъ сѧ
добро би емоу бꙑло аште не би родилъ сѧ ч҃лвѣко тъ
Ꙇ ѣдѫштемъ имъ приемъ и҃съ хлѣбъ б҃лгслвештъ прѣломи
ꙇ дастъ имъ и рече
приимѣте
се естъ тѣло мое
ꙇ приимъ чашѫ хвалѫ въздавъ дастъ имъ ꙇ пишѧ отъ неѩ вьси
и рече имъ
се естъ кръвь моѣ новааго завѣта проливаема за мъногꙑ
Аминь же г҃лѭ вамъ ѣко юже не имамъ пити отъ плода лозънааго до того дьне егда пьѭ ино въ ц҃срствии б҃жии
ꙇ въспѣвъше изидѫ въ горѫ елеонъскѫ
Ꙇ҅ г҃ла имъ и҃съ ѣко
вьси съблазните сѧ о мьнѣ вь сиѭ ноштъ
писано бо естъ
Поражѫ пастꙑрѣ и овъцѧ разбѣгнѫтъ сѧ
Нъ по томь егда вьскрьснѫ варѭ вꙑ въ галилеи
петръ же рече емоу
и аште вьси съблазнѧтъ сѧ нъ не азъ
ꙇ г҃ла емоу и҃съ
Аминь г҃лѭ ти ѣко
тꙑ дьнесь вь сьѭ ноштъ прѣжде даже въторицеѭ кокотъ не в҃ъзгласитъ три кратꙑ отъвръжеши сѧ мене
онъ же излиха г҃лааше паче
аште ми сѧ ключитъ съ тобоѭ оумьрѣти не отъвръгѫ сѧ тебе
такожде и вьси г҃лаахѫ
Придѫ вь весь еиже имѧ ꙉетъсимани ꙇ г҃ла оученикомъ своимъ
сѧдѣте съде доньдеже шедъ помолѭ сѧ
ꙇ поѩтъ петра и иѣкова ꙇ оана съ собоѭ и начѧтъ оужасати сѧ и тѫжити ꙇ г҃ла имъ
прискръбъна естъ д҃ша моѣ до съмръти
пожидѣте съде и бьдите
и прѣшедъ мало паде на земли и молѣаше сѧ да аште възможъно естъ мимо идетъ отъ него часъ ꙇ г҃лаше
авва о҃тцъ въсѣ възможъна тебѣ сѫтъ
мимо неси чашѫ сиѭ отъ мене
Нъ не ѣко азъ хоштѫ нъ еже тъ
ꙇ приде ꙇ обрѣте ѩ съпѧштѧ и г҃ла петрови
симоне съпиши ли
не възможе единого часа побъдѣти
бьдите и молите сѧ да не вьнидете въ напасть
д҃хъ бо естъ бьдрь а плътъ немоштъна
ꙇ пакꙑ шедъ помоли сѧ тожде слово рекъ
и възврашть сѧ обрѣте ѩ пакꙑ съпѧштѧ
бѣашете бо имъ очи тѧготьнѣ ꙇ не оумѣхѫ чъто бѫ отъвѣштали емоу
Ꙇ приде третиици
и г҃ла имъ
съпите прочее҅ и почиваите
приспѣ коньчина
приде часъ
се прѣдаатъ сѧ с҃нъ ч҃лвчскꙑ въ рѫцѣ грѣшъникомъ
въстанѣте
идѣмъ
се прѣдаѩи мѧ приближи сѧ
ꙇ абие еште емоу г҃лѭщю приде июда единъ отъ обоѭ на десѧте и съ нимь народъ мъногъ съ орѫжии и дръкольми отъ архиереи и кънижъникъ и старецъ
Дастъ же прѣдаѩи его знамение имъ г҃лѧ
егоже аште лобъжѫ имѣте и
тъ естъ
и ведѣте съхраньно
ꙇ пришедъ абие пристѫпь къ немоу г҃ла
равви равви
ꙇ облобꙑза и
они же възложишѧ рѫцѣ на нь и ѩсѧ и҅
единъ же отъ стоѩштихъ ꙇзвлъкъ ножъ оудари раба архиереова ꙇ оурѣза емоу оухо
ꙇ отъвѣштавъ и҃съ рече имъ
ѣко на разбоиника ли изидете съ орѫжьемь и дръкольми ѩти мѧ
по вьсѧ дьни бѣхъ въ васъ оучѧ въ ц҃ркве и не ѩсте мене
нъ да събѫдѫтъ сѧ кънигꙑ
ꙇ оставьше и вьси бѣжашѧ
ꙇ единъ юноша етеръ по немь иде одѣнъ въ плаштаницѫ нагъ ꙇ ѩсѧ и юношѧ
онъ же оставь плаштаницѫ нагъ бѣжа отъ нихъ
ꙇ вѣсѧ и҃са къ архиереови ꙇ сънидѫ сѧ къ немоу въси архиереи ꙇ҅ старьци и кънижъници
ꙇ петръ ꙇ҅здалече въ слѣдъ его иде до вънѫтрь въ дворъ архиереовъ и бѣ сѣдѧ съ слоугами и грѣѩ сѧ при свѣшти
архиереи же и весь сънемъ ꙇскаахѫ на и҃са съвѣдѣтельства да и оубьѭтъ ꙇ не обрѣтаахѫ
мъноѕи бо лъже съвѣдѣтельствоваахѫ на нь ꙇ не бѣахѫ равъна съвѣдѣтельства Ꙇ едини въставъше лъжѫ съвѣдѣтельствоваахѫ на нь г҃лште ѣко
мꙑ слꙑшахомꙑ и г҃лѭшть ѣко
азъ разорѭ ц҃рквь сиѭ рѫкотворенѫѭ ꙇ трьми дьньми инѫ нерѫкотворенѫ съзиждѫ
ꙇ тако же не бѣ равъно съвѣдѣтельство имъ
ꙇ въставъ архиереи по срѣдѣ въпроси и҃са г҃лѧ
не отъвѣштаваеши ли ничесоже
чъто сии на тѧ съвѣдѣтельствоуѭтъ
онъ же млъчааше ꙇ ничьсоже не отъвѣштааше
Пакꙑ архиереи въпроси и и г҃ла емоу
тꙑ ли еси х҃ъ с҃нъ б҃лгсвнааго
ꙇ҃съ же рече
азъ есмъ
ꙇ оузьрите с҃на ч҃лскааго о д҃еснѫѭ сѣдѧшта силꙑ ꙇ грѧдѫшта съ облакꙑ н҃бсскꙑими
архиереи же растръзавъ ризъи своѩ г҃ла
что еште трѣбоуемъ съвѣдѣтель
слꙑшасте власфимиѭ его
что вамъ сѧ авлѣатъ
они же вьси осѫдишѧ и повинъноу бꙑти съмръти
ꙇ начѧсѧ едини пльвати на нь ꙇ прикрꙑвати лице его и мѫчити и ꙇ г҃лати емоу
прорьци намъ х҃е кто естъ оудареи тѧ
ꙇ слоугꙑ биѭште за ланитѫ прѣѩсѧ и
ꙇ сѫштоу петрови низоу на дворѣ приде едина отъ рабꙑнь архиереовъ ꙇ видѣвъши петра грѣѭшта сѧ вьзьрѣвъши на нь г҃ла
ꙇ҅ тꙑ съ назарѣниномь и҃смъ бѣ
О҅нъ же отъвръже сѧ г҃лѧ
не оумѣѭ ни съвѣмь что тꙑ г҃лши
ꙇ изиде вонъ на прѣдъдворие ꙇ кокотъ вьспѣтъ
ꙇ видѣвъши и рабꙑни пакꙑ начѧтъ г҃лати къ стоѩштиимъ ѣко
сь естъ отъ нихъ
онъ же пакꙑ отъметааше сѧ
ꙇ не по мъногоу пакꙑ стоѩщеи г҃лаахѫ петрови
вꙑ истинѫ отъ нихъ еси
ꙇбо галилѣанинъ еси
ꙇ бесѣда твоѣ подобитъ сѧ
онъ же начѧтъ ротити сѧ и клѧти сѧ ѣко
не вѣмъ ч҃лвка сего егоже г҃лте
ꙇ въторицеѭ кокотъ въспѣтъ ꙇ помѣнѫ петръ г҃лъ иже рече емоу и҃съ
прѣжде даже кокотъ не в҃ъзгласитъ дъва кратꙑ отъвръжеши сѧ мене три кратꙑ
ꙇ начѧтъ плакати сѧ
Ꙇ минѫвъши соботѣ мариѣ магдалини ꙇ҅ мариѣ иѣковлѣ и саломи коупишѧ ароматъи да пришедъшѧ помажѫтъ і
ꙇ ѕѣло за оутра вь единѫ соботъ придѫ на гробъ въсиѣвъшю слъньцю
ꙇ г҃лаахѫ къ себѣ
кто отъвалитъ намъ камень отъ двьреи гроба
ꙇ възьрѣвъшѧ видѣшѧ ѣко отъваленъ бѣ камень
бѣ бо велеи ѕѣло
ꙇ вълѣзъшѧ въ гробъ видѣшѧ юношѫ сѣдѧшть о деснѫѭ одѣнъ въ одеждѫ бѣлѫ и оужасѫ сѧ
Ѡнъ же рече имъ
не оужасаите сѧ
ꙇ҃са ищете назарѣнина пропѧтааго
въста
нѣстъ съде
се мѣсто иде бѣ положенъ
нъ и҅дѣте
ръцѣте оученикомъ его и петрови ѣко варѣатъ вꙑ въ галилеи
тоу и видите ѣкоже рече вамъ
ꙇ ишедъшѧ бѣжашѧ отъ гроба
ꙇ имѣаше же ѩ трепетъ и оужасъ и никомоуже ничесоже не рѣшѧ боѣхѫ бо сѧ
Вьскрьсъ же и҃съ за оутра въ пръвꙑ соботѣ ѣви сѧ прѣжде марии магдалини ꙇж неѩ҅же изгъна ж҃ бѣсъ
она шьдъши вьзвѣсти бꙑвъшимъ съ нимъ плачѫштемъ сѧ и рꙑдаѭштемъ
они же слꙑшавъше ѣко живъ естъ и видѣнъ бꙑстъ еѭ не ѩсѧ вѣрꙑ
по сихъ же дьвѣма отъ нихъ грѧдѫштема ѣви сѧ инѣмь образомь ꙇдѫщема на село
ꙇ та шедъша вьзвѣстисте прочиимъ
ни тѣма же вѣрꙑ ѩсѧ
послѣдь же вьзлежѧштемъ имъ единоуемоу на десѧте ѣви сѧ ꙇ поноси невѣрьствию ихъ и жестосръдью ѣко видѣвъшиимъ его въставъша из мрътвꙑхъ не ѩсѧ вѣрꙑ
ꙇ рече имъ
шедъше въ весь миръ проповѣдите е҃ванꙉлие вьсеи твари
ꙇ иже вѣрѫ иметъ и кръститъ сѧ съпасенъ бѫдетъ а иже не иметъ вѣрꙑ осѫжденъ бѫдетъ
Знамениѣ же вѣроуѭштиимъ си послѣдъствоуѭтъ
ꙇменемъ моимъ бѣсꙑ ижденѫтъ ѩ҃зкꙑ в҃ъзглаглѭтъ новꙑ ꙇ въ ркахъ змиѩ вьзъмѫтъ аще и съмрътъно что испиѭтъ ничътоже ихъ не врѣдитъ на недѫжьникꙑ рѫкꙑ възложѧтъ и съдрави бѫтъ
г҃ь же и҃съ по г҃лании его къ нимъ вьзнесе сѧ на небо ꙇ сѣде о деснѫѭ б҃а
они же ишедъше проповѣдѣшѧ въсѫдѣ г҃ю поспѣшъствоуѭштоу ꙇ слово оутвръждаѭштю послѣдъствоуѭштиими знаменими
аминь
Понеже оубо мъноѕи начѧсѧ чинити повѣсть о ꙇзвѣстованꙑхъ въ насъ вештехъ ѣкоже прѣдашѧ намъ бꙑвъшеи искони самовидьци ꙇ слоугꙑ словесе ꙇзволи сѧ и мьнѣ хождъшю ис пръва по вьсѣхъ въ істинѫ по рѧдѫ писати тебѣ славънꙑ теофиле да разоумѣеши о нихъже наоучилъ сѧ еси словесехъ оутвръждение
Бꙑстъ въ дьни ирода цѣсѣрѣ июдеиска ꙇереи единъ именемъ захариѣ отъ ефимѣриѩ авиѣнѧ ꙇ жена его о҃тъ дъштеръ арѡнь ꙇ имѧ еи елисаветъ
бѣашете же оба праведъна прѣдъ б҃мъ ходѧшта въ заповѣдехъ въсѣхъ ꙇ оправъданиихъ г҃нихъ бес порока
и не бѣ има чѧда понеже бѣ елисаветь неплодꙑ ꙇ оба заматорѣвъша вь дьнехъ своихъ бѣашете
бꙑстъ же слоужѧштоу емоу въ чиноу чрѣдꙑ своеѩ прѣдъ б҃мъ по обꙑчаю иереискоумоу ключи сѧ емоу покадити въшедъшю въ ц҃рквъ г҃нѭ ꙇ вьсе мъножъство людии бѣ молитвѫ дѣѩ вьнѣ въ годъ темьѣна
ѣви же сѧ емоу а҃нꙉъ г҃нь стоѩ о деснѫѭ олтарѣ кадилънаего
ꙇ съмѧте сѧ захариѣ видѣвъ ꙇ страхъ нападе на нь
рече же къ немоу а҃нꙉлъ
не бои сѧ захарие зане оуслꙑшана бꙑстъ молитва твоѣ ꙇ жена твоѣ елисаветь родитъ с҃нъ тебѣ ꙇ наречеши имѧ емоу иоанъ
ꙇ бѫдетъ тебѣ радость и веселие ꙇ мъноѕи о рождьствѣ его въздрадоуѭтъ сѧ
бѫдетъ бо велеи прѣдъ г҃мь и вина и сикера не иматъ пити ꙇ д҃ха с҃тааго исплънитъ сѧ еште и чрѣва матере своеѩ ꙇ мъногꙑ с҃нвъ и҃здрлвъ обратитъ къ г҃и б҃оу ихъ
ꙇ тъ прѣдъидетъ прѣдъ нимь д҃хомь и силоѭ илииноѭ҄ обратити сръдъца отъцемъ на чѧда ꙇ противънꙑѩ въ мѫдрость праведънꙑхъ оуготовати г҃ви люди съвръшенꙑ
ꙇ рече захариѣ къ а҃нꙉоу
по чесомоу разоумѣѭ се
азъ бо есмъ старъ и жена моѣ заматорѣвъши вь дьнехъ своихъ
ꙇ отъвѣштавъ а҃нꙉлъ рече емоу
азъ есмъ г҃аврлъ прѣстоѩи прѣдъ б҃мъ ꙇ посъланъ есмъ г҃лти къ тебѣ ꙇ благовѣстити тебѣ
ꙇ се бѫдеши млъчѧ и не могꙑ проглаголати до негоже дьне бѫдетъ се зане не вѣрова словесемъ моимъ ѣже събѫдѫтъ сѧ въ врѣмѧ свое҅
ꙇ бѣшѧ людье жидѫще захариѩ ꙇ чюждаахѫ сѧ еже къшнѣаше тъ въ цръкъве
ꙇшедъ же не можааше г҃лати къ людемъ ꙇ разоумѣшѧ ѣко видѣние видѣ въ ц҃ркви
ꙇ тъ бѣ помаваѩ имъ ꙇ прѣбꙑвааше нѣмъ
ꙇ бꙑстъ ѣко исплънишѧ сѧ денье слоужьбꙑ его иде въ домъ свои
по сихъ же дьнехъ зачѧтъ елисаветь жена его
ꙇ таѣше сѧ д҃ м҃сцъ г҃лѭшти ѣко
тако сътвори мьнѣ г҃ъ вь дьни вь нѧже призьрѣ отъѩти поношение мое въ ч҃лвцѣхъ
Въ шестꙑ же мѣсѧцъ посъланъ бꙑстъ а҃нꙉлъ гавьрилъ отъ б҃а въ градъ галилеискъ емоуже имѧ назаретъ къ дѣвѣ обрѫченѣ мѫжеви емоуже имѧ иосифъ отъ домоу д҃авдва ꙇ имѧ дѣвѣ мариѣ
ꙇ въшедъ къ неи а҃нꙉлъ рече
радоуи сѧ
благодатънаѣ г҃ъ съ тобоѭ
б҃лгсна тꙑ въ женахъ
она же видѣвъши съмѧте сѧ о словеси его ꙇ помꙑшлѣаше вь себѣ
каково се бѫдетъ цѣлование
ꙇ рече еи а҃нꙉлъ
не бои сѧ марие
обрѣте бо благодатъ отъ б҃а
ꙇ се зачьнеши вь чрѣвѣ и родиши с҃нъ ꙇ наречеши имѧ емоу и҃съ
сь бѫдетъ велии ꙇ с҃нъ вꙑшънѣаго наречетъ сѧ ꙇ дастъ емоу г҃ъ б҃ъ прѣстолъ д҃авда о҃тца его ꙇ въцѣсаритъ сѧ въ домоу иѣковли въ вѣкꙑ ꙇ ц҃срствию его не бѫдетъ коньца
Рече же мариѣ къ а҃нꙉлоу
како бѫдетъ се
иде мѫжа не знаѭ҄
ꙇ отъвѣштавъ а҃нꙉлъ рече еи
д҃хъ с҃тꙑ наидетъ на тѧ ꙇ сила вꙑшънѣаго осѣнитъ тѧ
тѣмь же еже родитъ сѧ с҃то наречетъ сѧ с҃нъ б҃жіи
ꙇ се елисаветь ѫжика твоѣ ꙇ та зачѧтъ с҃на въ старость своѭ ꙇ сь мѣсѧцъ шестꙑ естъ еи нарицаемѣи неплодъви ѣко не изнеможетъ отъ б҃а вьсѣкъ г҃лъ
рече же мариѣ
се раба г҃нѣ
бѫди мьнѣ по г҃лоу твоемоу
ꙇ отиде отъ неѩ а҃нꙉлъ
Въставъши же мариѣ въ тꙑ дьни ꙇде въ гⷬ҇ѫ съ тъштаниемь въ градъ июдовъ ꙇ вьниде въ домъ захариинъ ꙇ цѣлова елисаветь
ꙇ бꙑстъ ѣко оуслъша елисаветь цѣлование мариино вьзигра сѧ младънецъ въ чрѣвѣ еѩ҅
ꙇ исплъни сѧ д҃хмь с҃тꙑмъ елисаветь
ꙇ възъпи г҃ласомь велиемь и рече
б҃лгсна тꙑ въ женахъ ꙇ б҃лгслвнъ плодъ ѫтробꙑ твоеѩ҅
ꙇ отъ кѫдѫ се мьнѣ да придетъ мати г҃и моего къ мьнѣ
се бо ѣко бꙑстъ гласъ цѣлованиѣ твоего въ ноушию моею҅ вьзигра сѧ младьнецъ радоштами въ ѫтробѣ моеи҅
ꙇ блажена ѣже вѣрѫ ѩтъ ѣко бѫдетъ съвръшение г҃ланꙑмъ отъ г҃и
ꙇ рече мариѣ
величитъ д҃ша моѣ г҃а
ꙇ въздрадова сѧ д҃хъ мои о б҃ѕѣ с҃псѣ моемь ѣко призърѣ на съмѣрение рабꙑ своеѩ҅
се бо отъ селѣ блажѧтъ мѧ вьси роди ѣко сътвори мьнѣ величьѣ силънꙑ
ꙇ свѧто имѧ его
ꙇ милость его въ родъ и родъ боѩштиимъ сѧ его
сътвори дръжавѫ мꙑшъцеѭ своеѭ
растачи гръдꙑѩ҅ мꙑслиѭ с҃рдца ихъ
низъложи силънꙑѩ съ прѣстолъ ꙇ възнесе съмѣренꙑѩ
алчѫштѧѩ исплъни благъ ꙇ богатѧштѧѩ сѧ отъпоусти тъштѧ
приѩтъ и҃лѣ отрока своего помѣнѫти милость ѣкоже г҃ла къ о҃тцмъ нашимъ аврамоу и сѣмени его до вѣка
Прѣбꙑстъ же мариѣ съ неѭ ѣко и три мсцѧ ꙇ възврати сѧ въ домъ свои
Елисавети же исплъни сѧ врѣмѧ родити еи ꙇ роди с҃нъ
ꙇ слꙑшашѧ окръсть живѫштеи ꙇ рождение еѩ҅ ѣко вьзвеличилъ естъ г҃ъ милость своѭ съ неѭ ꙇ радовахѫ сѧ съ неѭ҄
Ꙇ҅ бꙑстъ въ осмꙑ день придѫ обрѣзатъ отрочѧте ꙇ нарицахѫ е именемь о҃тца своего захариѣ
ꙇ отъвѣштавъши мати его рече
ни нъ да наречетъ сѧ иоанъ
ꙇ рѣшѧ еи ѣко
никтоже естъ отъ рождениѣ твоего ꙇже нарицаатъ сѧ именемь тѣмь
Помаваахѫ же отъцю его како би хотѣлъ нарешти е
ꙇ испрошъ дъштицѫ написа г҃лѧ
ꙇоанъ естъ имѧ емоу
ꙇ чюдишѧ сѧ вьси
о҅тврѣсѧ же сѧ оуста его абие и ѩ҃зкъ его ꙇ г҃лаше благословѧ б҃а
ꙇ бꙑстъ на вьсѣхъ страхъ живѫштиихъ окръсть ихъ ꙇ въ вьсеи странѣ июдеистцѣи повѣдаеми бѣахѫ вьси г҃ли сии ꙇ положишѧ вьси слꙑшавъшеи на сръдьцихъ своихъ г҃лѭште
что оубо отрочѧ се бѫдетъ
ꙇ рѫка г҃нѣ бѣ съ нимь
ꙇ захариѣ о҃тцъ его ꙇсплъни сѧ д҃хмь с҃тꙑмъ ꙇ пророчъствова г҃лѧ
Б҃лгнъ г҃ъ б҃ъ и҃злвъ ѣко посѣти и сътвори избавление людемъ своимъ ꙇ вьздвиже рогъ с҃псниѣ нашего въ домоу д҃авда отрока своего ѣкоже г҃ла оустꙑ с҃тꙑхъ сѫштиихъ отъ вѣка п҃ркъ с҃псние отъ врагъ нашихъ ꙇ из-д- рѫкъ въсѣхъ ненавидѧштиихъ насъ сътворити милость съ о҃ци нашими ꙇ помѧнѫти завѣтъ с҃тои свои клѧтвоѭ еѭже клѧтъ сѧ къ авраамоу о҃тцю нашемоу дати намъ бе- страха ꙇз-д-
рѫкꙑ врагъ нашихъ избавльшемь сѧ слоужити емоу прѣподобиемь ꙇ правъдоѭ прѣдъ нимь вьсѧ дьни живота нашего
ꙇ тꙑ отрочѧ проркъ вꙑшьнѣаго наречеши сѧ
прѣдъидеши бо прѣдъ лицемъ г҃немь оуготовати пѫти его дати разоумъ с҃псниѣ людемъ его въ отъпоуштение грѣховъ ꙇ҅хъ м҃илосрдеи ради б҃а нашего вь нихъже посѣтилъ естъ насъ въстокъ съ вꙑше просвѣтити сѣдѧштѧѩ вь тъмѣ ꙇ сѣни съмрътьнѣ направити ногꙑ нашѧ на пѫть миренъ
отрочѧ же растѣаше и крѣплѣаше сѧ д҃хмь ꙇ бѣ въ поустꙑнѣхъ до дьне авлениѣ своего къ издраилю
Бꙑстъ же вь дьни тъ ꙇзиде повелѣние отъ кесарѣ авъгоуста написати вьсѫ оуселенѫѭ
се написание пръвое бꙑстъ владѫштю сѵриеѭ и кѵринию
ꙇ идѣахѫ вьси кьжъдо напсати сѧ въ свои градъ
вьзиде же иосифъ отъ галилеѩ ꙇз града назаретъска вь июдеѫ въ градъ д҃въ ꙇже нарицаатъ сѧ витлеемъ зане бѣаше отъ домоу и отьчьствиѣ д҃авдва написати сѧ съ мариеѭ҄ обрѫченѫѭ е҅моу женоѭ сѫштеѭ непраздъноѭ҄
бꙑстъ же егда бꙑсте тоу ꙇсплънишѧ сѧ дьние родити еи ꙇ роди с҃нъ свои пръвѣнецъ ꙇ повитъ і ꙇ положи и вь ѣслехъ зане не бѣ има мѣста въ обитѣли
ꙇ бѣахѫ пастꙑри въ тоижде странѣ бьдѧще и стрѣгѫще стражѫ нощънѫѭ о стадѣ своемь
ꙇ се а҃нꙉлъ г҃нь ста вь нихъ ꙇ слава г҃нѣ осиѣ ѩ ꙇ оубоѣшѧ сѧ страхомь велиемь
ꙇ рече имъ а҃нꙉлъ
не боите сѧ
се бо благовѣштаѭ вамъ радость велиѭ҅ ѣже бѫдетъ вьсѣмъ людемъ ѣко роди сѧ вамъ дьнесь с҃псъ ꙇже естъ х҃ъ г҃ъ въ градѣ д҃вѣ
ꙇ се вамъ знамение
обрѧщете младенецъ повитъ лежѧштъ въ ѣслехъ
ꙇ вънезаапѫ бꙑстъ съ а҃нꙉлмъ мъножъство вои н҃ебскꙑихъ хвалѧштъ б҃а и г҃лглѭштиихъ
слава въ вꙑшъниихъ б҃оу ꙇ на земи миръ въ ч҃лвцхъ благоволение
Ꙇ бꙑстъ ѣко отидѫ отъ нихъ а҃нꙉли на небо и҅ ч҃лвци пастꙑри рѣшѧ дроугъ къ дроугоу
прѣидѣмъ оубо до витлеема ꙇ видимъ г҃лъ съ бꙑвъшии҅ ꙇже съказа намъ г҃ъ
ꙇ придѫ подвигъше сѧ ꙇ обрѣтѫ мариѭ же и осифа ꙇ младенецъ лежѧштъ въ ѣслехъ
видѣвъше же съказашѧ о г҃лѣ г҃лнмь имь о отрочѧте семь
ꙇ вьси слꙑшавъшеи дивишѧ сѧ о г҃ланꙑхъ отъ пастꙑрь къ нимь
мариѣ же съблюдааше вьсѧ г҃лꙑ сиѩ сълагаѭшти въ с҃рдци своемь
Ꙇ възвратишѧ сѧ пастꙑри славѧште и хвалѧште б҃а о вьсѣхъ еже видѣшѧ и слꙑшашѧ ѣкоже г҃лано бꙑстъ къ нимь
ꙇ егда исплънишѧ сѧ осмь дьнии да и обрѣжѫтъ ꙇ нарѣшѧ имѧ емоу и҃съ нареченое а҃нꙉлмъ прѣжде даже не зачѧтъ сѧ вь чрѣвѣ
ꙇ егда исплънишѧ сѧ дьнье очиштениѣ ею҅ по законоу мосеовоу възнѣсѧ и въ и҃лмъ поставити прѣдъ г҃мь ѣкоже естъ писано въ законѣ г҃ни ѣко вьсѣкъ младенецъ мѫжъска полоу развръзаѩ л҃ожесна с҃то г҃ви наречетъ сѧ ꙇ дати жрътвѫ по реченоумоу въ законѣ г҃ни дъва кагръличишта ли дъва птенъца голѫбина
Ꙇ се бѣ ч҃къ въ и҃лмѣ емоуже имѧ сѵмеонъ ꙇ ч҃къ съ правъденъ и чьстивъ чаѩ оутѣхꙑ и҃здрвꙑ ꙇ д҃хъ бѣ с҃тъ въ немь
ꙇ бѣаше емоу отъвѣштано д҃хмь с҃тꙑмь не видѣти съмръти прѣжде даже видитъ х҃а г҃нѣ
ꙇ приде д҃хмъ въ ц҃рквь
ꙇ егда вьвѣсте родителѣ отрочѧ и҃са сътворити има по обꙑчаѭ законьноумоу о немь ꙇ тъ приѩтъ е на рѫкоу своею ꙇ б҃лгсви б҃а и рече
нꙑнѣ отъпоустиши раба твоего в҃лдко по г҃лоу твоемоу съ миромъ ѣко видѣсте очи мои съпасение твое еже еси оуготовалъ прѣдъ лицемъ вьсѣхъ людии свѣтъ въ окръвение ѩзꙑкъ и славѫ лидии твоихъ и҃лѣ
ꙇ бѣ иосифъ и мати его чюдѧшта сѧ о г҃лемꙑхъ о немь
ꙇ҅ б҃лгслви ѣ сѵмеонъ и рече къ марии матери его
се лежитъ съ на падение и на въстание мъногомъ въ и҃ли ꙇ въ знамение прѣрочъно
ꙇ тебѣ же самои д҃шѫ проидетъ орѫжие да отъкрꙑѭтъ сѧ отъ мъногъ с҃рдцъ помꙑшлениѣ
Ꙇ бѣ анна пророчица дъшти фаноуилева отъ колѣна асоурова
си заматорѣвъши въ дьнехъ мноѕѣхъ живъши съ мѫжемь ж҃ лѣтъ отъ дѣвъства своего
и та въдова до осми десѧтъ и четꙑръ лѣтъ ѣже не охождааше постомь и молитвами слоужѧшти день и ношть
ꙇ та въ тъ часъ приставъши исповѣдааше сѧ г҃ви ꙇ г҃лаше о немь вьсѣмъ чаѭштиимъ избавлениѣ въ и҃мѣ
ѣко съконьчашѧ сѧ вьсѣ по законоу г҃ню възвратишѧ сѧ въ галилеѭ въ градъ свои назаретъ
отрочѧ же растѣаше и крѣплѣаше сѧ д҃хмь ꙇсплънѣѩ сѧ прѣмѫдрости ꙇ благодатъ б҃жиѣ бѣ на немь
Ꙇ хождаашете родителѣ его по вьсѣ лѣта въ и҃мъ въ праздьникъ пасхꙑ
ꙇ егда бꙑстъ дъвою на десѧте лѣтоу въшедъшемъ имъ въ и҃мъ по обꙑчаѭ праздьника ꙇ коньчавъшемъ дъни възвраштаѭштемъ сѧ имъ оста отрокъ и҃с въ и҃мѣ ꙇ не чю иосифъ и мати его
мьнѣвъша же и въ дроужинѣ сѫштъ придете пѧть дьне ꙇ искаашете его въ рождении ꙇ въ знании ꙇ не обрѣтъша его възвратисте сѧ въ и҃мъ възискаѭшта его
ꙇ бꙑстъ по трехъ дънехъ обрѣтете и въ ц҃ркви сѣдѧштъ по срѣдѣ оучитель и послоушаѭшта ихъ ꙇ въпрашаѭшта ѩ҅
оужасаахѫ же сѧ вьси послоушаѭштеи его о разоумѣ и о отъвѣтѣхъ его
ꙇ видѣвъша и дивисте сѧ ꙇ рече къ немоу мати его
чѧдо что сътвори нама тако
се отецъ твои и азъ скръбѧща искааховѣ тебе
ꙇ рече къ нима
что ѣко искаашета мене
не вѣста ли ѣко ѣже сѫтъ о҃ца моего вь тѣхъ достоитъ ми бꙑти
ꙇ та не разоумѣсте г҃ла иже рече има
и съниде съ нима и приде въ назаретъ ꙇ бѣ повиноуѩ сѧ има
ꙇ мати его съблюдааше вьсѧ г҃лꙑ сиѩ҅ въ с҃рдци своемь
ꙇ҃съ же спѣаше прѣмѫдростиѭ и тѣломъ и благодатиѭ отъ б҃а и ч҃лкъ
Въ пѧтое на десѧте лѣто владꙑчъства тивериѣ ке҄сарѣ обладаѭштоу понтьскоумоу пилатоу июдѣеѭ ꙇ четврътовластъствоуѭштоу галилѣеѭ иродоу филипоу же братроу его четврътовластъствоуѭштоу итоуриеѭ и трахонитъскоѭ страноѭ ꙇ лѵсанию четврътовластъствоуѭштоу авилиниеѭ при архиереи аннѣ и каиѣфѣ Бꙑстъ г҃лъ б҃жіи къ иоаноу захарииноу с҃ноу въ поустꙑни
ꙇ приде во вьсѫ странѫ иоръданъскѫѭ проповѣдаѩ кръштение покааниѣ въ отъпоуштение грѣхомъ ѣкоже естъ писано въ кънигахъ словесъ исаиѩ пⷬ҇ка г҃лшта
Гласъ въпиѭштааго въ поустꙑни
оуготоваите пѫть г҃нь
правꙑ творите стьзѧ его
вьсѣка дьбрь исплънитъ сѧ и вьсѣка гора и хлъмъ съмѣритъ сѧ ꙇ бѫдѫтъ стръпътънаѣ въ праваѣ ꙇ острии въ пѫти гладъкꙑ
ꙇ оузьритъ вьсѣка плъть с҃псние б҃жие
г҃лааше же исходѧштиимъ народомъ кръститъ сѧ отъ него
ꙇштѧдиѣ ехидънова къто съказа вамъ бѣжати отъ грѧдѫштааго гнѣва
сътворите оубо плодꙑ достоинꙑ покаанию
ꙇ не начинаите г҃лати въ себѣ
о҃тца имамъ аврама
г҃лѭ бо вамъ ѣко
можетъ б҃ъ отъ камениѣ сего вьздвигнѫти чѧда авраамоу
Юже бо секꙑра при корении дрѣва лежитъ
вьсѣко оубо дрѣво не творѧщее плода добра посѣкаѭтъ и въ огнь вьмѣтаѭтъ
Ꙇ въпрашаахѫ и народи г҃лѭщ
что оубо сътворимъ
отъвѣштавъ же г҃ла имъ
ꙇмѣѩи дьвѣ ризѣ да подастъ не имѫштоумоу ꙇ имѣѩи брашъна такожде да творитъ
придѫ же и мꙑтаре кръститъ сѧ
ꙇ рѣшѧ къ немоу
оучителю что сътворимъ
онъ же рече къ нимъ
ничтоже боле повелѣнааго вамъ творите
въпрашаахѫ же и и воини г҃лште
ꙇ мꙑ чъто сътворимъ
ꙇ рече къ нимъ
никогоже обидите ни оклеветаите ꙇ дьвьльни бѫдете оброкꙑ вашими
Чаѭштемъ же людемъ и помꙑшлѣѭштемь вьсѣмъ въ сръдьцихъ своихъ о иоанѣ еда тъ естъ х҃ъ отъвѣштавааше иоанъ вьсѣмъ г҃лѧ
азъ оубо водоѭ кръштаѭ вꙑ
грѧдетъ же крѣплеи мене емоуже нѣсмъ достоинъ отрѣшити ремене сапогъ его
тъ вꙑ крьститъ д҃хмь с҃тꙑмъ и о҃гнемь емоуже лопата въ рѫцѣ его ꙇ потрѣбитъ гоумьно свое҅ ꙇ съберетъ пшеницѫ въ житьницѫ своѭ а плѣвꙑ съжежетъ огнемь не гашѫштиимь
мънога же и ина оутѣшаѩ благовѣстъствоваше къ людемь
Ꙇродъ же четврътовластьникъ обличаемъ имъ о иродиѣдѣ женѣ братра своего ꙇ о вьсемь зьлѣ еже сътвори иродъ приложи и се надъ вьсѣми ꙇ заклепе иоана въ темьници
Бꙑстъ же егда кръстишѧ сѧ вьси людье ꙇ҃соу крьштьшю сѧ и молѧштю сѧ отвръзе сѧ небо ꙇ съниде д҃хъ с҃тꙑи тѣлесънꙑмъ зракомъ ѣко голѫбь на нь ꙇ г҃лсъ съ небесе бꙑстъ г҃лѧ
тꙑ еси с҃нъ мои възлюбленꙑ
о тебѣ благоволихъ
ꙇ тъ бѣ и҃съ ѣко тремъ десѧтемъ лѣтъ начинаѩ с҃нъ сꙑ ѣко мьнимъ бѣ ꙇосифовъ ꙇлиевъ маттатовъ левьꙉиинъ мелхиевъ ꙇ аннаевъ ꙇосифовъ маттатиевъ амосовъ наоумовъ еслимовъ наанꙉеовъ маатовъ мататиевъ семеоновъ ꙇосифовъ ꙇюдинъ иоанаевъ рисиевъ зоровавелевъ салатилевъ нириевъ мелхиевъ адъдиевъ касамовъ алмодановъ ꙇровъ ꙇосиовъ елиезеровъ ꙇорамовъ
маттатовъ левьꙉиинъ сѵмеоновъ ꙇюдовъ иосифовъ ꙇоананевъ елиакимовъ мелеанновъ маинановъ маттатаевъ натановъ давꙑдовъ ꙇесеовъ овидовъ воозовъ салмоновъ наасоновъ аминадавовъ арамовъ ꙇоⷬ҇амовъ есромовъ фаресовъ ꙇюдовъ ꙇѣкѡвовъ ꙇсаковъ авраамовъ тарань нахоровъ сероуховъ рагавовъ фалековъ еверовъ салань каинановъ арфаксадовъ симовъ ноевъ ламеховъ
матоусаль еноховъ ꙇаредовъ малелеилевъ каиновъ еносовъ ситовъ адамовъ божеꙇ҅
Бꙑстъ же въ соботѫ въторопръвѫѭ ꙇти емоу сквозѣ сѣаниѣ ꙇ въстръзаахѫ оученици его класꙑ ꙇ ѣдѣахѫ истираѭште рѫкама
едини же отъ фарисѣи рѣшѧ имъ
что творите егоже не достоитъ творити въ соботѫ
ꙇ отъвѣштавъ и҃съ рече къ нимъ
ни ли сего есте чъли еже сътвори д҃вдъ егда възалка сѧ самъ и иже съ нимъ бѣахѫ како вьниде въ домъ б҃жіи ꙇ хлѣбꙑ прѣдъложениѣ приѩ и ѣстъ и дастъ и сѫштиимъ съ нимь ꙇ҅хъже не достоѣаше ѣсти тъкмо иерѣомъ единѣмъ
ꙇ г҃лааше имъ ѣко г҃ъ естъ с҃нъ ч҃кꙑ соботѣ
Бꙑстъ же и въ дроугѫѭ соботѫ вънити емоу въ съньмиште и оучити
ꙇ бѣ ч҃лвѣкъ тоу и рѫка деснаа емоу бѣ соуха
ꙇ назьрѣахѫ и кънижъници и фарисѣи аште въ соботѫ исцѣлитꙑ и да обрѧштѫтъ рѣчъ на нь
онъ же вѣдѣаше помꙑшлениѣ ихъ
ꙇ рече члвѣкови имѫштѫмоу соухѫ рѫкѫ
въстани и стани по срѣдѣ
онъ же въста
рече же и҃съ къ нимъ
въпрошѫ вꙑ
что достоитъ въ соботꙑ добро ли творити или зъло творити д҃шѫ съпасти ли погоубити
ꙇ възьрѣвъ на вьсѧ ѩ рече емоу
простьри рѫкѫ твоѭ
онъ же простьрѣтъ
и оутвръди сѧ рѫка его ѣко и дроугаѣ
они же исплънишѧ сѧ безоумьѣ ꙇ г҃лхѫ дроугъ къ дроугоу что бишѧ сътворили и҃сви
Бꙑстъ же во дьни тꙑ ꙇзиде въ горѫ молити сѧ и бѣ об ношть въ молитвѣ б҃зии
ꙇ егда бꙑстъ день пригласи оученикꙑ своѩ ꙇ избъравъ отъ нихъ дъва на десѧте ѩже и апостолꙑ нарече симона егоже именова петра ꙇ аньдрѣѭ братра его ꙇ иѣкова и иоана фⷧ҇ипа и вартоломѣа матьтѣа и томѫ иѣкова альфеова ꙇ симона нарицаемааго зилота ꙇюдѫ иѣковлѣ ꙇ июдѫ искариотъскааго ꙇже бꙑстъ и прѣдатель
Ꙇ съшедъ съ ними ста на мѣстѣ равьнѣ и народъ оученикъ его ꙇ мъножьство мъного людии отъ вьсеѩ июдеѩ и отъ и҃ерлма ꙇ помориѣ тоурьска и сидоньска ꙇже придѫ послоушатъ его ꙇ исцѣлитъ сѧ отъ недѫгъ и страждѫштеи отъ д҃хъ нечистъ ꙇсцѣлѣахѫ сѧ
ꙇ вьсь народь искааше прикасати сѧ емь ѣко сила ꙇз него исхождааше и цѣлѣаше вьсѧ
ꙇ тъ възведъ очи свои на оученикꙑ своѩ г҃лааше
блажении ништии ѣко ваше естъ ц҃ствие б҃жие
блажении алчѫштеи нꙑнѣ ѣко насꙑтите сѧ
блажении плачѫштеи нꙑнѣ ѣко вьсмѣѭтъ сѧ
блажени бѫдете егда вьзненавидѧтъ вꙑ ч҃лвци ꙇ егда разлѫчѧтъ вꙑ и поносѧтъ ꙇ пронесѫтъ имѧ ваше ѣко зъло с҃на ч҃лвчскааго ради
въздрадоуите сѧ въ тъ день и възиграите
се бо мъзда ваша мънога на н҃ебсе
по сихъ бо творѣахѫ п҃ркмъ о҃тци ихъ
обаче горе вамъ богатꙑимъ ѣко вьсприѩсте оутѣхѫ вашѫ
горе вамъ насꙑштении ѣко възалчете сѧ
горе вамъ смѣѭштеи сѧ нꙑнѣ ѣко въздрꙑдаате и въсплачете сѧ
Горе егда рекѫтъ добрѣ о васъ вьси ч҃лвци
по семоу бо творѣахѫ лъжиимъ п҃ркмъ о҃тци ихъ
Нъ вамъ г҃лѭ слꙑшѧштиимъ
любите врагꙑ вашѧ
добро творите ненавидѧштиимъ васъ
Благословите клънѫщѧѩ вꙑ
молите сѧ за творѧштѧѩ вамъ обидѫ
биѭштюмоу тѧ въ ланитѫ подаи дроугоуѭ ꙇ отемлѭштюмоу тебѣ ризѫ ꙇ срачицѧ не възбрани
въсѣкомоу же просѧштоумоу оу тебе даи ꙇ отъ отемлѭштааго твоѣ не истѧѕаи
Ꙇ ѣкоже хоштете да творѧтъ вамъ ч҃лци и вꙑ творите имъ такожде
ꙇ ѣште любите любѧщѧѩ вꙑ каѣ вамъ хвала естъ
ꙇбо и грѣшъници любѧштѧѩ ихъ любѧтъ
ꙇ аште благотворите благотворѧщиимъ васъ каѣ вамъ хвала естъ
ибо и грѣшъници тожде творѧтъ
ꙇ аште въ заимъ даате отъ нихъже чаате въсприѩти каѣ вамъ хвала естъ
ꙇбо и грѣшъници грѣшъникомъ въ заимъ даѭтъ да вьсприимѫтъ равъно
обаче любите врагꙑ вашѧ и благотворите ꙇ въ заимъ даите ничесоже не чаѭще
и бѫдетъ мъзда ваша мънога ꙇ бѫдете с҃нове вꙑшънѣего ѣко тъ благъ естъ на невъзблагодатънꙑѩ и зълꙑѩ
бѫдѣте оубо милостиви ѣкоже и отецъ вашъ м҃илосрдъ естъ
ꙇ не сѫдите да не сѫдѧтъ вамъ
не осѫждаите да не осѫдѧтъ васъ
отъпоуштаите и отъпоустѧтъ вꙑ
даите и дастъ сѧ вамъ
мѣрѫ добро натъканѫ и потрѫсънѫ и прѣлиѣѭштѫ сѧ дадѧтъ на лоно ваше
тоѭ бо мѣроѭ еѭже мѣрите вьзмѣритъ сѧ вамъ
Рече же притъчѫ имъ
еда можетъ слѣпецъ слѣпъца водити
не оба ли вь ѣмѫ въпадете сѧ
нѣстъ оученикъ надъ оучителемъ своимъ
съвръшенъ же въсѣкъ бѫдетъ ѣкоже оучитель его
что же видиши сѫчецъ иже естъ въ очесе братра твоего а бръвъна еже естъ въ очесе твоемь не чюеши
ли како можеши решти братроу твоемоу братре остави да изъмѫ сѫчецъ иже естъ въ оцѣ твоемь самъ бръвъна въ оцѣ твоемь не видѧ
лицемѣре изъми пръвѣе бръвъно из очесе твоего ꙇ тъгда прозьририши изѧти сѫчецъ иже естъ въ очесе братра твоего
нѣстъ бо дрѣво добро творѧ плода зъла Ни дрѣво зъло творѧ плода добра
вьсѣко бо дрѣво отъ плода своего познаатъ сѧ
не отъ тръниѣ бо чешѫтъ смокъви ни отъ кѫпинꙑ грозда обемлѭтъ
Благꙑ ч҃лкъ отъ б҃лгаго съкровишта с҃рдца своего износитъ благое ꙇ зълꙑ ч҃лкъ отъ зълааго съкровища с҃рдца своего износитъ зълое
отъ избітъка бо с҃рдца г҃лтъ оуста его
что же мѧ зовете г҃и г҃и а не творите ѣже г҃лѭ
въсѣкъ грѧдꙑ къ мьнѣ и слꙑшѧи словеса моѣ и творѧ ѣ съкажѫ азъ комоу естъ подобенъ
Подобенъ естъ ч҃лвкоу зиждѫштю храминѫ ꙇже ископа и оуглѫби ꙇ положи основание на камене
наводию же бꙑвъшоу припаде рѣка храминѣ тои ꙇ не може двигнѫти еѩ
основана бо бѣ на камене
а слꙑшавꙑ и не сътворь подобенъ естъ ч҃лвкоу съзъдавъшоу храминѫ на земи без основаниѣ еиже прирази сѧ рѣка
и абие разори сѧ
ꙇ бꙑстъ раздроушение храминꙑ тоѩ велие
Ꙇ҅ бꙑстъ сѫштоу емоу на мѣстѣ единомь молѧштю сѧ ѣко прѣста рече едінъ оученикъ его къ немоу
г҃и наоучи нꙑ молити сѧ ѣкоже иоанъ наоучи оученикꙑ своѩ
рече же имъ
егда молите сѧ г҃лте Отъче нашъ иже еси на н҃бсх
да с҃титъ сѧ имѧ твое
да придетъ ц҃срствие твое
да бѫдетъ волѣ твоѣ ѣко на н҃бсе и на земи
хлѣбъ нашъ насѫштънꙑ даи намъ на вьсѣкъ день
ꙇ остави намъ грѣхꙑ нашѧ
ꙇбо и сами оставлѣемъ вьсѣкомоу длъжьникоу нашемоу
ꙇ҅ не вьведи насъ въ іскоушение нъ и҅збави нꙑ отъ неприѣзни
Ꙇ рече къ нимъ
къто отъ васъ иматъ дроугъ ꙇ идетъ къ немоу полоу ношти ꙇ речетъ емоу
дроуже даждъ ми въ заимъ три хлѣбꙑ
ꙇде дроугъ ми приде съ пѫти къ мьнѣ ꙇ не имамъ чесо положити прѣдъ нимь
ꙇ отъ из ѫтръѫдѫ отъвѣштавъ речетъ
не твори ми троудъ
юже двьри затворенꙑ сѫтъ ꙇ дѣти моѩ съ мъноѭ на ложи сѫтъ
не могѫ въстати дати тебѣ
г҃лѭ вамъ
аште и не дастъ емоу въставъ зане естъ дроугъ емоу нъ за безочъство его въставъ дастъ емоу елико трѣбоуоутъ
ꙇ азъ г҃лѭ вамъ
просите и дастъ сѧ вамъ
ꙇштите и обрѧщете
тльцѣте и отвръзетъ сѧ вамъ
вьсѣкъ бо просѧи приемлетъ ꙇ иштѧи обрѣтаатъ ꙇ тлъкѫщоумоу отвръзетъ сѧ
котерааго же отъ васъ о҃ца въспроситъ с҃нъ хлѣба еда камень подастъ емоу
ли рꙑбꙑ еда въ рꙑбꙑ мѣсто змиѭ подастъ емоу
или аште проситъ аица еда подастъ емоу скорьпии
аште оубо вꙑ зьли сѫште оумѣате дааниѣ блага даѣти чѧдомъ вашимъ кольми паче о҃тцъ с н҃бсе дастъ д҃хъ с҃тъ просѧштиимъ оу него
Ꙇ бѣ изгонѧ бѣсъ и тъ бѣ нѣмъ
бꙑстъ же бѣсоу изгънаноу п҃рогла нѣмꙑ
ꙇ дивлѣахѫ сѧ народи
едини же отъ нихъ рѣшѧ
о вельзѣвоулѣ кънѧзи бѣсъ изгонитъ бѣсꙑ
дроуѕии же искоушаѭще знамениѣ отъ него искаахѫ съ н҃бсе
онъ же вѣдꙑ ихъ помꙑшлениѣ рече имъ
вьсѣко ц҃срствие раздѣль сѧ само вь себѣ запоустѣатъ ꙇ домъ на домъ падаатъ
аште же и сотона самъ вь себѣ раздѣли сѧ како станетъ ц҃срсво его
ѣко г҃лте о вельѕѣвоулѣ изгонѧщъ мѧ бѣсꙑ
аште же азъ о вельѕѣвоулѣ изгонѭ бѣсꙑ с҃нве ваши о комь изгонѧтъ
сего ради ти бѫдѫтъ вамъ сѫдиѩ
аще ли же о пръстѣ б҃жіи азъ изгонѭ бѣсꙑ оубо постиже на васъ цѣсарествие б҃жие
егда крѣпъкꙑ оуорѫжь сѧ хранитъ свои дворъ вь мирѣ сѫтъ имѣниѣ его
а понеже крѣплеи его нашедъ побѣдитъ і и вьсѣ орѫжиѣ его отьметъ на нѣже оупъвааше и користь его раздаатъ
ꙇже нѣстъ съ мъноѭ на мѧ естъ ꙇ иже не събираатъ съ мьноѭ растачаатъ
егда же нечистꙑи д҃хъ изидетъ отъ ч҃ка прѣходитъ сквозѣ безводънаѣ мѣста иштѧ покоѣ и не обрѣтаѩ г҃лтъ
възвраштѫ сѧ въ домъ мои отъ нѭдѫже изидъ
ꙇ пришедъ обрѣтаатъ пометенъ и оукрашенъ
Тъгда изидетъ и поиметъ дроугꙑихъ горешъ седмь д҃хъ ꙇ въшедъше живѫтъ тоу ꙇ бꙑваѭтъ послѣдьнѣа ч҃лкоу томоу горьша пръвꙑихъ
Бꙑстъ же егда г҃лааше се въздвигъши гласъ едина жена отъ народа рече емоу
блаженое чрѣво ношъше тѧ ꙇ съсъца ѣже еси съсалъ
онъ же рече
тѣмъ же оубо блажении слꙑшѧштеи слово б҃жие и хранѧште
Народомъ же събираѭштемъ сѧ начѧтъ г҃лти
родъ съ лѫкавънъ естъ
знамениѣ иштетъ і знамение не дастъ сѧ емоу тъкъмо знамение ионꙑ пⷬ҇ка
ѣкоже бо бꙑстъ иона знамение ниневъꙉитомъ тако бѫдетъ и с҃нъ ч҃лвскꙑ родоу семоу
Ц҃срца южьскаа въстанетъ на сѫдъ съ мѫжи рода сего и осѫдитъ ѩ҅
ѣко приде отъ конецъ землѧ слꙑшати прѣмѫдрости соломонѧ и се мьножѣе соломона съде
мѫжи ниневъꙉитьсции вьскръснѫтъ на сѫдъ съ родомь симь
и осѫдѧтꙑ и ѣко покаашѧ сѧ въ проповѣдь ионинѫ ꙇ се мъножѣе ионꙑ съде
Никтоже оубо свѣтилъника въжегъ въ съкровѣ полагаатъ ни подъ спѫдомь нъ на свѣштъницѣ да въходѧштеи видѧтъ свѣтъ
Свѣтильникъ тѣлоу естъ око
егда оубо око твое просто бѫдетъ ꙇ вьсе тѣло твое свѣтъло бѫдетъ
а понеже лѫкаво бѫдетъ ꙇ тѣло твое тьмьно бѫдетъ
блюди оубо еда свѣтъ иже естъ въ тебѣ тъма естъ
аште оубо тѣло твое вьсе свѣтъло бѫдетъ не имꙑ чѧсти единꙑ тъмънꙑ бѫдетъ свѣтъло вьсе ѣко се егда свѣтильникъ блисцаниемь просвѣштаатъ тѧ
Егда же г҃лааше молѣаше и фарисѣи единъ да обѣдоуоутъ оу него
въшедъ же възлеже
фарисѣи же видѣвъ диви сѧ ѣко не прѣжде кръсти сѧ пръвѣе обѣда
рече г҃ь къ немоу
нꙑнѣ вꙑ фарисѣи вьнѣштьнее стькльници и мисѣ очиштаате а вънѫтрьнѣа ваша плъна сѫтъ хꙑштениѣ и зълобꙑ
безоумьни не иже ли естъ сътворилъ вънѣштьнее ꙇ вънѫтрьнее сътвори
обаче сѫштаа дадите милостꙑнѭ ꙇ се вьсѣ чиста вамъ сѫтъ
Нъ горе вамъ фарисѣемъ ѣко десѧтинѫ даате отъ мѧтꙑ и пиганъ и вьсѣкого зелиѣ ꙇ мимо ходите сѫдъ ꙇ любъвъ б҃жиѭ
си же подобааше сътворити и онѣхъ не оставлѣти
Горе вамъ фарисеи ѣко любити прѣдъсѣданиѣ на съньмиштихъ ꙇ цѣлованиѣ на тръжиштихъ
Горе вамъ кънижъници и фарисѣи ꙇ лицемѣри ꙇде есте ѣко гроби не вѣдоми ꙇ ч҃лвци ходѧщеи връхоу не вѣдѧтъ
отъвѣштавъ же единъ отъ законьникъ г҃ла емоу
оучителю се г҃лѧ и намъ досаждаеши
онъ же рече и вамъ законьникомъ горе
Горе вамъ ѣко зиждете гробꙑ проⷬ҇къ о҃тци же ваши избишѧ ѩ
оубо съвѣдѣтельствоуоуте и волѭ имате дѣломъ о҃тцъ вашихъ ѣко ти оубо избишѧ ѩ вꙑ же зиждете ихъ гробꙑ
сего ради и прѣмѫдрость б҃жиѣ рече
посълѭ вь нѧ п҃ркꙑ и а҃постлꙑ и отъ нихъ оубиѭтъ и ижденѫтъ да мьститъ сѧ кръвь вьсѣхъ п҃ркъ проливаема отъ съложениѣ вьсего мира отъ рода сего отъ кръве авелѣ праведънааго до кръве захариѩ погꙑбъшааго междю олтаремь и храмомъ
еи г҃лѭ вамъ
вьзиштетъ сѧ отъ рода сего
Горе вамъ законьникомъ ѣко вьзѧсте ключь разоумѣнию
сами не вьнидете и въходѧштеимъ възбранисте
Г҃лѭщю же емоу къ нимъ сице начѧсѧ кънижъници и фарисѣи лютѣ ѣко гнѣвати сѧ ꙇ прѣстаати и о мъножаишиихъ лаѭще его оуловити нѣчъто отъ оустъ его да на нь в҃ьзглаголѭтъ
о нихъже сънемъшемъ сѧ тъмамъ народа ѣко попираахѫ дроугъ дроуга начѧтъ г҃лати къ оученикомъ своимъ пръвѣе
вьнемлѣте себѣ отъ кваса фарисѣиска еже естъ лицемѣрие
Ничтоже бо покръвено естъ еже не отъкрꙑетъ сѧ и таино еже не разоумѣатъ сѧ
зане елико въ тъмѣ рѣсте вь свѣтѣ оуслꙑшитъ сѧ ꙇ еже къ оухоу г҃ласте въ таилищихъ проповѣстъ сѧ на кровѣхъ
Г҃лѭ же вамъ дроугомъ своимъ
не оубоите сѧ отъ оубиваѭштиихъ тѣло и по томь не могѫштемь лиха чесо сътворити
съказаѭ же вамъ кого сѧ оубоите
оубоите сѧ имѫщтааго власть по оубьении вьврѣшти въ ꙉеонѫ
еи г҃лѭ вамъ
того оубоите сѧ
не пѧть ли птицъ вѣнитъ сѧ пѣнѧѕема дъвѣма
ꙇ ни едина отъ нихъ нѣстъ забьвена прѣдъ б҃мъ
нъ и҅ власи главꙑ вашеѩ вьси иштьтени сѫтъ
не боите сѧ
оубо мъноѕѣхъ пътицъ соулѣиши есте
Г҃лѭ же вамъ
вьсѣкъ иже колижъдо исповѣстъ мѧ прѣдъ ч҃лвкꙑ и с҃нъ ч҃лвчскꙑ исповѣстꙑ и прѣдъ а҃нꙉлꙑ б҃жіи
а отъвръгꙑ сѧ мене прѣдъ ч҃лкꙑ отъвръжень бѫдетъ прѣдъ а҃нꙉлꙑ б҃жіи
ꙇ вьсѣкъ иже речетъ слово на с҃нъ ч҃лвскꙑи отъпоуститъ сѧ емоу
а҅ ꙇже власвимисаатъ на д҃хъ с҃тꙑ не отъпоуститъ сѧ емоу
егда же приведѫтъ вꙑ на соньмишта и власти и владꙑчъствиѣ҅ не пцѣте сѧ како или что отъвѣштаате или что речете
с҃тꙑи бо д҃хъ наоучитъ вꙑ во тъ часъ ѣже подобаатъ г҃лати
Рече же емоу единъ отъ народа
оучителю рьци братроу моемоу да раздѣлитъ съ мъноѭ достоѣнье
онъ же рече емоу
ч҃лче кто мѧ постави сѫдиѭ ли дѣлителѣ надъ вами
рече же къ нимь
блюдѣте сѧ и храните сѧ отъ вьсѣкого лихоимьствиѣ ѣко отъ избꙑтъка комоужьдо животъ его естъ отъ имѣниѣ емоу
Рече же притъчѫ къ нимь г҃лѧ
ч҃коу единомоу богатоу оугобьѕи сѧ нива
ꙇ мꙑшлѣаше вь себѣ г҃лѧ
что сътворѭ ѣко не имамъ къде събⷬ҇ати плодъ моихъ
ꙇ рече
се сътворѭ
разорѭ житьницѧ моѩ и большѧ съзиждѫ
ꙇ҅ съберѫ тоу вьсѣ жита моѣ и добро мое и рекѫ д҃ши моеи
д҃ше имаши мъного добро лежѧште на лѣта мьнога
почиваи
ѣждь
пии
весели сѧ
рече же емоу б҃ъ
безоумьне вь сьѭ нощь д҃шѫ твоѭ истѧѕаѭтъ отъ тебе
а ѣже оуготова комоу бѫдѫтъ
тако събираѩи себѣ а не въ б҃ъ богатѣѩ
си г҃лѧ възгласи
имѣѩи оуши слꙑшати да слꙑшитъ
Рече къ оученикомъ своимъ
сего ради г҃лѭ вамъ
не пцѣте сѧ д҃шеѭ вашеѭ что ѣсте ни тѣломь вь чъто облѣчете сѧ
д҃ша бо больши естъ пиштѧ и тѣло одеждѧ
съмотрите вранъ ѣко не сѣѭтъ ни жьнѭтъ ꙇмьже нѣстъ съкровишта ни хранилишта и б҃ъ питѣатъ ѭ
кольми паче вꙑ есте лоучьше птицъ
къто же отъ васъ пекꙑ сѧ можетъ приложити тѣлѣ своемь лакоть единъ
аште оубо ни мала чесо можете чъто о прочиихъ печете сѧ
съмотрите кринь како растѫтъ
не троуждаѭтъ сѧ ни прѧдѫтъ
Г҃лѭ же вамъ ѣко ни соломонъ во вьсеи славѣ своеи облѣче сѧ ѣко единъ отъ сихъ
аште ли же трѣвѫ дьнесь на селѣ сѫщѫ и оутрѣ вь пешть вьметаемоу б҃ъ тако дѣатъ кольми паче васъ маловѣри
ꙇ вꙑ не иштете что имате ѣсти и что пити и не възносите сѧ
вьсѣхъ бо сихъ ѩ҃зци мира сего иштѫтъ
вашъ же отецъ вѣстъ ѣко трѣбоуоуте сихъ
обаче иштите ц҃ѣсрствиѣ б҃жиѣ҅ и си вьсѣ приложѧтъ сѧ вамъ
Не бои сѧ малое стадо ѣко благоизволи о҃тцъ вашъ дати вамъ ц҃срствие
Продадите имѣние ваше и дадите милостꙑнѭ
сътворите себѣ вълагалишта не ветъшаѭшта съкровиште не скѫдѣемо на н҃ебсхъ идеже татъ не приближаатъ сѧ ни тьлѣ тьлитъ
ꙇдеже бо естъ съкровиште ваше тоу и с҃рдце ваше бѫдетъ
Бѫдѫ чрѣсла ваша прѣпоѣсана и свѣтильници горѫсте
и вꙑ подобьни ч҃лкомь чаѭштемь г҃а своего когда възвратитъ сѧ отъ бракъ да пришедъшю и тлъкнѫвъшю абие отвръзѫтъ сѧ емоу
Блажени раби ти ѩже г҃ъ пришедъ обрѧштетъ бьдѧштѧ
аминь г҃лѭ вамъ ѣко
прѣпоѣшетъ сѧ и посадитъ ѩ и минѫвъ послоужитъ имъ
любо во въторѫѭ любо въ третиѫ стражѫ придетъ и обрѧщетъ тако блажени сѫтъ раби ти
Се же вѣдите ѣко аште би вѣдѣлъ г҃нъ храминꙑ въ кꙑ часъ тать придетъ бьдѣлъ оубо би и не далъ би подъкопати домоу своего
ꙇ вꙑ оубо бѫдѣте готови ѣко вь ньже часъ не мьните с҃нъ ч҃лскꙑ придетъ
Рече же емоу петръ
г҃и къ намъ ли притъчѫ сиѭ г҃леши ли къ вьсѣмъ
рече же г҃ъ
къто оубо естъ вѣрънꙑ приставьникъ и мѫдрꙑ егоже поставитъ г҃ъ надъ челѣдиѭ своеѭ даѣти вь врѣмѧ житомѣрение
Блаженъ рабъ тъ егоже пришедъ г҃ь его обрѧштетъ творѧща тако
въ істінѫ г҃лѭ вамъ ѣко надъ вьсѣмь имѣниемь своимь поставитъ і
аште ли же речетъ рабъ тъ въ с҃рдци своемь кьснитъ г҃ь мои прити и начьнетъ бити рабꙑ и рабꙑнѧ ѣсти же и пити и оупивати сѧ придеть господинь раба того вь ньже день не чаатъ ꙇ вь годинѫ вь нѭже не вѣстъ ꙇ протешетъ і ꙇ чѧсть его съ невѣрънꙑми положитъ
ть же рабъ вѣдѣвꙑ волѭ г҃а своего ꙇ не оуготовавъ ли не сътворь по воли его бьенъ бѫдетъ мьного
не вѣдѣвꙑ же сътворь же достоинаа ранамъ бъень бѫдетъ малꙑ
вьсѣкомоу же емоуже дано бꙑстъ мьного изиштетъ сѧ отъ него и емоуже прѣдашѧ мьного лишьша просѧть отъ него
О҅гнѣ придъ вьврѣштъ въ землѭ
что хоштѫ аште юже и възгорѣ сѧ
крьщение же имамъ кръстити сѧ ꙇ како оудръжѫ сѧ доньдеже коньчаатъ сѧ
мьните ли ѣко мира придъ дати на землѭ
ни г҃лѭ вамь
нъ раздѣлениѣ
бѫдетъ бо отъ селѣ пѧть вь единомъ домоу раздѣленъ трие на дъва и дъва на три ꙇ раздѣлѧтъ сѧ отъцъ на с҃нъ ꙇ҅ с҃нъ на о҃тъца мати на дъштерь и дъшти на матерь свекрꙑ на невѣстѫ своѭ и невѣста на свекровь своѭ
Г҃лааше же и народомь
егда оузьрите облакъ въсходѧщь отъ западъ абие г҃лете ѣко тѫча грѧдетъ и бꙑваатъ тако
ꙇ егда югъ доушѫштъ г҃лете ѣко варъ бѫдетъ и бꙑваатъ
ѵ҅покрити лице небоу и земи оумѣате искоушати а врѣмене сего не искоушаате
что же и о себѣ не сѫдите правъдꙑ
Егда бо грѧдеши съ сѫпьремь твоимь къ кьнѧѕоу на пѫти даждъ дѣлание избꙑти отъ него да не привлѣчетъ тебе къ сѫдии ꙇ сѫдии тѧ прѣдастъ слоуѕѣ и слоуга тѧ въсадитъ въ темьницѫ
г҃лѭ тебѣ
не имаши изити отъ тоудѣ доньдеже и послѣдьнии трьхьть въздаси
приключишѧ же сѧ едини въ то врѣмѧ повѣдаѫште емоу о галилеихъ ꙇ҅. хъже кръвъ пилатъ съмѣси съ жрътвами ихъ
и отъвѣштавъ и҃съ рече имъ
мьните ли ѣко галилѣане сии грѣшънѣиши паче вьсѣхъ ч҃лкъ бѣшѧ ѣко тако пострадашѧ
ни г҃лѭ вамъ
нъ аште не покаате сѧ вьси такожде погꙑблете
ли они осмь на десѧте на нѧже паде стлъпъ силоуамъскъ ꙇ поби ѩ мьните ли ѣко ти длъжьнѣише бѣшѧ паче вьсѣхъ ч҃лкъ живѫштихъ въ е҃рлмѣ
ни г҃лѭ вамъ
нъ аште не покаате сѧ вьси такожде погꙑбнете
Г҃лааше же сиѭ притъчѫ
смоковьницѫ имѣаше единъ въ виноградѣ своемь въсажденѫ
ꙇ приде иштѧ плода на неи и не обрѣте
рече же къ винареви
се третиее лѣто прихождѫ иштѧ плода на смоковьници сеи и не обрѣтаѭ
посѣци ѭ
въскѫѭ и землѭ опражнѣатъ
онъ же отъвѣштавъ рече емоу
г҃и остави ѭ и се лѣто доньдеже ѭ окопаѭ окрьсть и осꙑплѭ гноемь
и аште оубо сътворитъ плодъ
аще ли же ни вь грѧдѫштее врѣмѧ посѣчеши ѭ҄
Бѣ же оучѧ и҃съ на единомь отъ соньмишть въ соботꙑ
ꙇ се жена бѣаше д҃хъ имѫшти недѫжень ѕ҃ ꙇ҃ на десѧте лѣтъ и бѣ слѫка ꙇ не могѫшти сѧ въсклонити отънѫдь
оузьрѣвъ же ѭ и҃съ п҃ригласи и рече еи
жено отъпоуштена еси отъ недѫга твоего
и възложи на нѭ рѫцѣ
и абие простьрѣ сѧ и славлѣаше б҃а
отъвѣштавъ же архисѵнагогъ негодоуѩ зане въ соботѫ исцѣли ѭ и҃съ г҃лаше народоу
шесть денъ естъ вь нѧже достоитъ дѣлати
въ тꙑ оубо приходѧште цѣлите сѧ а не вь день соботънꙑ
отъвѣшта къ немоу г҃ь и рече
лицемѣри къжъдо васъ въ соботѫ не отрѣшаатъ ли своего волоу ли осъла отъ ѣслии и ведъ напаѣатъ
сиѭ же дъштерь аврамлѭ сѫштѫ ѭже съвѧза сотона се осмое на десѧте лѣто не достоѣаше ли раздрѣшити еѩ отъ ѫзꙑ вь день соботънꙑ
и се емоу г҃лѭштоу стꙑдѣахѫ сѧ вьси противлѣѭштеи сѧ емоу и вьси людие радоваахѫ сѧ о вьсѣхъ славънꙑихъ бꙑваѭштиихъ отъ него
Г҃лааше же
комоу подобъно естъ ц҃срствие б҃жие
и комоу оуподоблѭ е
Подобъно естъ ц҃ствие н҃ебское зръноу горюшьноу еже приемъ ч҃лвкъ въвръже въ врътоградъ свои
и въздрасте и бꙑстъ въ дрѣво велие и птицѧ н҃ебскꙑѩ вьселишѧ сѧ вь вѣтви его
Пакꙑ рече
комоу оуподоблѭ ц҃ѣсрствие б҃жие
подобъно естъ квасоу иже приемъши жена съкрꙑ въ мѫцѣ трии сатъ доньдеже вькꙑсѣ вьсѣ
и прохождааше сквозѣ градꙑ и вьси оучѧ ꙇ шьстье творѧ въ ероусалимъ
Рече же единъ къ немоу
г҃и аште мало естъ с҃ъпсаѭштиихъ сѧ
онъ же рече къ нимъ
подвиѕаите сѧ вънити сквозѣ тѣснаа врата
ѣко мъноѕи г҃лѭ вьзищѫтъ вьнити и не възмогѫтъ
отъ нелиже оубо въстанетъ г҃ь домоу и затворитъ двьри и начьнете вьнѣ стоѣти и тлѣшти въ двьри г҃лѭще
г҃и г҃и отврьзи намъ
и отъвѣщавъ речетъ вамъ
не вѣмъ васъ отъ коудѫ есте
тогда начьнете г҃лати
ѣсмь прѣдъ тобоѭ и пихомъ ꙇ на распѫтиихъ нашихъ оучилъ еси
ꙇ речетъ
г҃лѭ вамъ
не вѣмь васъ отъ кѫдоу есте
отъстѫпите отъ мене вьси дѣлателе неправьдѣ
тоу бѫдетъ плачь и скрьжетъ зѫбомь егда оузьрите авраама и исака и иѣкова ꙇ вьсѧ пророкꙑ въ ц҃срствии б҃жии вꙑ же изгонимꙑ вонъ
и придѫтъ отъ въстокъ и западъ и сѣвера и юга и вьзлѧгѫтъ въ ц҃рствии б҃зіи
ꙇ се сѫтъ послѣдьнии иже бѫдѫтъ прѣдьнии҅ и сѫтъ прѣдьнии ꙇже бѫдѫтъ послѣдьнии
Въ тъ день пристѫпишѧ едини фарисѣи г҃лѭще емоу
ꙇзиди и иди отъ сѫдоу ѣко иродъ хоштетъ тѧ оубити
и рече имъ
шедъше рьцѣте лисоу томоу
се изгонѭ бѣсꙑ ꙇ исцѣлениѣ творѭ дьнесь и въ трети коньчаѭ
обаче подобаатъ ми дьнесь и ютрѣ и въ онъ день ити ѣко не възможъно естъ п҃ркоу погꙑбнѫти кромѣ и҃ерсма
ꙇ҃ме и҃ме избивꙑ п҃ркꙑ ꙇ каменьемь побиваѩ посъланꙑѩ къ тебѣ Коль кратꙑ въсхотѣхъ събърати чѧда твоѣ ѣкоже кокошъ гнѣздо свое подъ крилѣ и не въсхотѣсте
се оставлѣатъ сѧ вамъ домъ вашъ
г҃лѭ же вамъ ѣко не имате видѣти мене доньдеже придетъ егда речете
б҃лгсвнъ грѧдѧи въ імѧ г҃не
Ꙇ бꙑстъ егда вьниде и҃съ въ домъ единого кънѧѕа фарисѣиска въ соботѫ хлѣба ѣстъ и ти бѣахѫ назираѭште и
ꙇ се ч҃лвкъ единъ имꙑ водънꙑи трѫдъ бѣ прѣдъ нимь
и отъвѣштавъ рече и҃съ рече къ законьникомъ и фарисѣемъ г҃лѧ
аште достоитъ въ соботꙑ цѣлити
они же оумлъчашѧ
и приемъ и исцѣли и и отъпоусти и
и отъвѣштавъ къ нимъ рече
которааго васъ осълъ ли волъ въ стоуденецъ въпадетъ ꙇ не абие истръгнетъ его вь день соботънꙑ
ꙇ не възмогѫ отъвѣштати емоу къ семоу
Г҃лааше же къ зъванъиимъ притъчѫ одръжѧ како прѣдъсѣданиѣ избираахѫ г҃лѧ къ нимь
егда зъванъ бѫдеши цѣмъ на бракъ не сѧди на прѣдьнимь мѣстѣ еда къто чьстьнѣи тебе бѫдетъ зъванꙑхъ ꙇ пришедъ зъвавꙑ тѧ и оного речетъ ти
даждъ семоу мѣсто
и тогда начьнеши съ стоудомъ послѣдьнее мѣсто дръжати
нъ егда зъванъ бѫдеши шъдъ сѧди на послѣдьниимь мѣстѣ да егда придетъ зъвавꙑи тѧ речетъ ти
дроуже посѧди вꙑше
тъгда бѫдетъ ти слава прѣдъ сѣдѧштиими съ тобоѭ
ѣко вьсѣкъ възносѧи сѧ съмѣритъ сѧ и съмѣрѣѩи сѧ вьзнесетъ сѧ
Г҃лааше же къ зъвавъшюмоу и
егда твориши обѣдъ ли вечерѭ не зови дроугъ твоихъ ни братриѩ твоеѩ ни рождениѣ твоего ни сѫсѣдъ богатъ еда коли и ти тѧ такожде възовѫтъ и бѫдетъ ти въздаание
нъ егда твориши пиръ зови ништѧѩ маломошти хромꙑ слѣпꙑ ꙇ блаженъ бѫдеши ѣко не имѫтъ ти чесо въздати ти
въздастъ бо ти сѧ во вьскрѣшение праведънꙑхъ
Слꙑшавъ же единъ отъ възлежѧштиихъ съ нимъ си рече емоу
блаженъ иже сънѣстъ обѣдъ въ ц҃срствии б҃жии
онъ же рече емоу
Ч҃лвкъ единъ сътвори вечерѭ велиѭ и зъва мъногꙑ и посъла рабъ свои въ годъ вечерѧ решти зъванꙑмъ
грѧдѣте ѣко оу҅же готова сѫтъ вьсѣ
ꙇ начѧсѧ въкоупъ отърицати сѧ вьси
пръвꙑ рече емоу
село коупихъ и имамъ нѫждѫ изити и видѣти е
молѭ тѧ
имѣи мѧ отърочъна
и дроугꙑ рече
сѫпрѫгъ воловънꙑихъ коупихъ пѧть
и грѧдѫ искоуситъ ихъ
молѭ тѧ
имѣи мѧ отърочъна
и дроугꙑ рече
женѫ поѩсъ и сего ради не могѫ прити
и пришъдъ рабъ тъ повѣдѣ се г҃спдиноу своемоу
тогда разгнѣвавъ сѧ господинъ домоу рече рабоу своемоу
изиди ѩдро на распѫтиѣ и стъгнꙑ града ꙇ ништѧѩ и бѣдънꙑѩ и хромꙑѩ и слѣпꙑѩ въведи сѣмо
ꙇ рече рабъ
г҃и бꙑстъ ѣкоже повелѣ и еште мѣсто естъ
и рече г҃ъ рабоу
изиди на пѫти и халѫгꙑ и оубѣди вьнити да наплънитъ сѧ домъ мои
г҃лѭ бо вамъ ѣко ни единъ же мѫжь тѣхъ зъванꙑхъ не въкоуситъ моеѩ вечерѧ
мъноѕи бо сѫтъ зъвании мало же избъранꙑхъ
Ꙇдѣахѫ же съ нимь народи мъноѕи и обраштъ сѧ рече къ нимъ
аште кто грѧдетъ къ мьнѣ и не възненавидитъ о҃тца своего и матере и женъи и чѧдъ и братриѩ и сестⷬ҇ъ еште же и д҃шѧ своеѩ не можетъ мои оученикъ бꙑти
ꙇ иже не носитъ к҃рста своего и въ слѣдъ мене грѧдетъ не можетъ бꙑти мои оученикъ
Къто бо отъ васъ хотѧи стлъпъ созъдати не прѣжде ли сѣдъ раштьтетъ доволъ аште иматъ иже естъ на съвръшение да не егда положитъ основаниѣ и не можетъ съвръшити вьси видѧштеи начънѫтъ рѫгати сѧ емоу г҃лѭште ѣко
сь ч҃лвкъ начѧтъ зъдати и не може съвръшити
ли кꙑи ц҃сръ идꙑ къ иномоу ц҃срю сънити сѧ на брань не сѣдъ ли прѣжде съвѣштаваатъ аште силънъ естъ съ десѧтиѭ тꙑсѫштъ сърѣсти грѧдѫштааго съ дъвѣма десѧтъма тꙑсѫштама на нь
аште ли же ни еште далече емоу сѫштю молитвѫ посълавъ молитъ сѧ о мирѣ
Тако оубо вьсѣкъ отъ васъ иже не отъречетъ сѧ вьсего своего имѣниѣ не можетъ мои бꙑти оученикъ
добро естъ солъ
аште же соль обоуѣатъ о чемъ осолитъ сѧ
Ни вь земи ни въ гнои трѣбѣ естъ
вонъ исꙑплѭтъ ѭ
ꙇмѣѩи оуши слꙑшати да слꙑшитъ
Бѣахѫ же къ немоу приближаѭште сѧ вьси мꙑтаре и грѣшъници послоушатъ его
и роптаахѫ фарисѣи и кънижъници г҃лѭште ѣко сь грѣшъникꙑ приемлетъ и съ ними ѣстъ
Рече же къ нимь притъчѫ сиѭ г҃лѧ
кꙑ ч҃лвкъ отъ васъ имꙑ съто овецъ и погоубль единѫ отъ нихъ не оставитъ ли девѧти десѧтъ и девѧти въ поустꙑни и идетъ въ слѣдъ погꙑбъшѧѩ доньдеже обрѧштетъ ѭ
ꙇ обрѣтъ възлагаатъ на рамѣ свои радоуѩ сѧ и пришедъ въ домъ съзꙑваатъ дроугꙑ и сѫсѣдꙑ г҃лѧ имъ
радоуите сѧ съ мъноѭ ѣко обрѣтъ овъцѫ моѭ погꙑбъшѫѭ
г҃лѭ вамъ ѣко тако радостъ бѫдетъ на н҃бсе о единомъ грѣшъницѣ каѭшти сѧ неже о девѧти десѧтъ и девѧти праведъницѣхъ иже не трѣбоуѭтъ покааниѣ
ли каѣ жена имѫшти десѧтъ драгмъ аште погоубитъ драгмѫ единѫ не въжиѕаатъ ли свѣтильника и помететъ храминꙑ ꙇ иштетъ прилежъно доньдеже обрѧштетъ
и обрѣтъши съзꙑваатъ дроугꙑ и сѫсѣдꙑнѧ г҃лѭшти
радоуите сѧ съ мъноѭ҄ ѣко обрѣтъ драгмѫ ѭже погоубихъ
тако г҃лѭ вамъ радость бꙑваатъ прѣдъ аⷩ҇лꙑ б҃жии о единомь грѣшъницѣ каѭштиимъ сѧ
Рече же г҃ъ
ч҃лвкъ единъ имѣ дъва с҃на
и рече юнѣи ею о҃тцю
о҃тче даждь ми достоинѫѭ чѧсть имѣниѣ
и раздѣли има имѣние
ꙇ не по мъноѕѣхъ дьнехъ събъравъ вьсе мьнии с҃нъ отиде на странѫ далече и тоу расточи имѣние свое живꙑ блѫдъно
иждивъшю же емоу вьсѣ бꙑстъ гладъ крѣпокъ на странѣ тои и тъ начѧтъ лишити сѧ
и шедъ прилѣпи сѧ единомъ отъ жителъ тоѩ странꙑ и посъла и на села своѣ пастъ свинии
ꙇ желааше насꙑтити чрѣво свое отъ рожецъ ѩже ѣдѣахѫ свиниѩ и никтоже не даѣше емоу
вь себѣ же пришедъ рече
колико наимъникъ отъца моего избꙑваѭтъ хлѣби
азъ же гладомь гꙑблѭ
въставъ идѫ къ о҃тцю моемоу
ꙇ рекѫ емоу
отъче съгрѣшихъ на небо и прѣдъ тобоѭ
юже нѣсмъ достоинъ нарещи сѧ с҃нъ твои
сътвори мѧ ѣко единого отъ наимъникъ твоихъ
ꙇ҅ въставъ иде къ о҃тцю своемоу
еще же емоу далече сѫштю оузьрѣ и отецъ его и милъ емоу бꙑстъ ꙇ текъ нападе на вꙑѭ его и облобꙑза и
рече же емоу с҃нъ
о҃тче съгрѣшихъ на небо и прѣдъ тобоѭ
юже нѣсмъ достоинъ нарешти сѧ с҃нъ твои
рече же о҃тцъ къ рабомъ своимъ
ꙇзнесѣте одеждѫ пръвѫѭ ꙇ облѣцѣте и ꙇ дадите пръстень на рѫкѫ его ꙇ сапогꙑ на ноѕѣ
ꙇ҅ приведъше телецъ оупитѣнꙑ заколите и ѣдъше да веселимъ сѧ ѣко с҃нъ мои сь мрътвъ бѣ и оживе ꙇзгꙑблъ бѣ и обрѣте сѧ
ꙇ начѧсѧ веселити сѧ
бѣ же с҃нъ его старѣи на селѣ
ꙇ ѣко грѧдꙑ приближи сѧ къ домоу слꙑша пѣниѣ и ликꙑ
ꙇ призъвавъ единого отъ рабъ въпрашааше
что оубо си сѫтъ
онъ же рече емоу ѣко
братръ твои приде ꙇ закла о҃тцъ твои телецъ оупитѣнꙑ ѣко съдрава и приѩтъ
разгнѣва же сѧ и не хотѣаше вънити
о҃тцъ же его ишедъ молѣаше и
онъ же отъвѣщавъ рече о҃тъцю своемоу
се толико лѣтъ работаѭ тебѣ ꙇ николиже заповѣди твоеѩ не прѣстѫпихъ ꙇ мьнѣ николиже не далъ еси козьлѧте да съ дроугꙑ моими възвеселилъ сѧ бимь
егда же с҃нъ твои сь ꙇзѣдꙑ твое имѣние съ любодѣицами приде закла емоу телецъ питомꙑ
онъ же рече емоу
чѧдо тꙑ вьсегда съ мьноѭ еси ꙇ вьсѣ моѣ твоѣ сѫтъ
вьзвеселити же сѧ и въздрадовати подобааше ѣко братръ твои сь мрътвь бѣ и оживе ꙇзгꙑбль бѣ и обрѣте сѧ
Г҃лааше же и къ оученикомъ своимъ
Ч҃лвкъ етеръ бѣ богатъ ꙇже имѣаше приставьникъ ꙇ тъ оклеветанъ бꙑстъ къ немоу ѣко растачаѩ имѣние его
ꙇ призъвавъ ꙇ рече емоу
что се слъшѫ о тебѣ
въздаждь отъвѣтъ о приставлении домовьнѣемь
не възможеши бо къ томоу домоу строити
рече же вь себѣ приставъникъ домоу
что сътворѭ ѣко г҃ь мои отъемлетъ строение домоу отъ мене
копати не могѫ
хлѫпати стꙑждѫ сѧ
разоумѣѭ что сътворѭ да егда оставленъ бѫдѫ отъ строениѣ домоу приимѫтъ мѧ въ домꙑ своѩ
и призъвавъ единого когожъдо длъжьникъ господи своего г҃лааше пръвоумоу
колицѣмь длъженъ еси господиноу моемоу
онъ же рече
сътомь мѣръ отъ олѣа
ꙇ рече емоу
приими боукъви твоѩ
ꙇ сѣдъ скоро напиши пѧть десѧтъ
и по томь же дроугоумоу рече
тꙑ же колицѣмь длъженъ еси
онъ же рече
сътомь корецъ пьшеницѧ
и г҃ла емоу
приими боукъви твоѩ и напиши осмь десѧтъ
и похвали г҃ь иконома неправедънааго ѣко и мѫдрѣ сътвори
ѣко с҃нве вѣка сего мѫдрѣише паче с҃нвъ свѣта въ родѣ своемь сѫтъ
Ꙇ азъ вамъ г҃лѭ
сътворите себѣ дроугꙑ отъ мамонинꙑ неправъдꙑ да егда оскѫдѣате приимѫтъ вꙑ въ вѣчънꙑѩ кровꙑ
Вѣрънꙑ въ малѣ и въ мъноѕѣ вѣренъ естъ ꙇ неправъдънꙑ въ малѣ и въ мьнозѣ неправъденъ естъ
аште оубо въ неправедьнѣемь жити не бꙑсте вѣрьни въ істиньнѣмь къто вамъ вѣрѫ иметъ
ꙇ аште въ тоуждемь вѣрьни не бꙑсте ваше къто вамъ дастъ
никꙑи же рабъ не можетъ дъвѣма г҃ьма работати
ли бо единого възненавидитъ а дроугааго възлюбитъ ли единого дръжитъ сѧ а о дроуѕѣмь не родити начьнетъ
Не можете б҃оу работати и мамонѣ
слꙑшаахѫ же си вьсѣ ꙇ фарисѣи съребролюбьци сѫще ꙇ подрѣжаахѫ и
и рече имъ
вꙑ есте оправъдаѭштеи себе прѣдъ ч҃лвкꙑ
б҃ъ же вѣстъ с҃рдца ваша
ѣко еже естъ въ ч҃лвцхъ вꙑсоко мръзость прѣдъ б҃мь естъ
Законъ и пророци до иоана
отъ толи ц҃срствие б҃жие благовѣствоуоутъ сѧ
оудобѣе же естъ небоу и земи прѣити неже отъ закона единои чрътѣ погꙑбнѫти
вьсѣкъ поуштаѩи женѫ своѭ и приводѧ инѫ прѣлюбꙑ дѣатъ ꙇ женѧи сѧ поуштеноѭ отъ мѫжа прѣлюбꙑ творитъ
Ч҃лвкъ же единъ бѣ богатъ ꙇ облачаше сѧ въ порфꙿѵрѫ ꙇ вѵсонъ веселѧ сѧ на вьсѣкъ день свѣтъло
нищъ же бѣ единъ именемъ лазаръ ꙇже лежааше при вратѣхъ его гноинъ и желааше насꙑтити сѧ отъ кроупицъ падаѭштиихъ отъ трапезꙑ богатааго
нъ и пси приходѧште облизаахѫ гнои его
бꙑстъ же оумьрѣти ништюмоу ꙇ несеноу бꙑти а҃нꙉлꙑ на лоно аврамл҄е
оумьрѣтъ же и богатꙑи и погрѣсѧ и
ꙇ҅ въ адѣ възведъ очи свои сꙑ въ мѫкахъ оузьрѣ аврама из далече и лазарѣ на лонѣ его
ꙇ тъ възглашъ рече
о҃тче аврааме помилоуи мѧ
и посъли лазарѣ да омочитъ конецъ пръста своего въ водѣ и оустоудитъ ѩ҃зкꙑ мои ѣко страждѫ въ пламени семь
рече же авраамъ
чѧдо помѣни ѣко въсприѩлъ еси тꙑ благаа твоѣ въ животѣ твоемь ꙇ лазарь такожде зълаа
нꙑнѣ же сьде оутѣшаатъ сѧ а тꙑ страждеши
ꙇ надъ вьсѣми сими междю нами и вами пропадь велиѣ оутвръди сѧ ѣко да хотѧштеи минѫти отъ сѫдоу къ вамъ не възмагаѭтъ ни иже отъ тѫдѫ къ намъ прѣходѧтъ
Рече же
молѭ тѧ оубо отьче да и посълеши въ домъ о҃тца моего ꙇмамь бо пѧть братриѩ ѣко да засъвѣдѣтельствоуоутъ имъ да не и ти придѫтъ на мѣсто се мѫчъное
г҃ла же емоу авраамъ
имѫтъ мосѣа и п҃ркꙑ
да послоушаѭтъ ихъ
онъ же рече ни отьче аврааме
нъ аште къто отъ мрътвꙑихъ идетъ къ нимъ покаѭтъ сѧ
рече же емоу
аште мосѣа и п҃ркъ не послоушаѭтъ ни аште кто отъ мрътвꙑхъ въскрьснетъ не имѫтъ вѣрꙑ
Рече же къ оученикомъ
не възможъно естъ да не придѫтъ сканъдали
Горе же томоу имьже придѫтъ
оунѣе емоу би бꙑло аште би камень жръновънꙑ възложенъ на вꙑѭ его ꙇ въвръженъ въ море неже да сканъдалисаатъ малꙑихъ сихь единого
Вьнемлѣте себѣ
аште же съгрѣшитъ тебѣ братръ твои запрѣти емоу и аште покаатъ сѧ отъпоусти емоу
и аште седморицеѭ дьнемъ съгрѣшитъ въ тѧ и седморицеѭ дьнемь обратитъ сѧ г҃лѧ каѭ сѧ отъпоусти емоу
ꙇ рѣшѧ а҃пли г҃ви
приложи намъ вѣрѫ
рече же г҃ъ
аште бисте имѣли вѣрѫ ѣко зръно горюшьно г҃лали бисте оубо сѵкаминѣ сеи
вьздери сѧ и въсади сѧ въ море
и послоушала би васъ
Которꙑи же отъ васъ рабъ имѣѩ орѭштъ ли пасѫщъ ꙇже пришьдъшю съ села речетъ
абие минѫвъ възлѧѕи
нь не речетъ ли емоу
оуготоваи чъто вечерѣѭ ꙇ прѣпоѣсавъ сѧ слоужи ми доньдеже ѣмь и пиѭ ꙇ по томь ѣси и пьеши тꙑ
е҅да иматъ хвалѫ рабоу томоу ѣко сътвори повелѣнаа
не мьнѭ
тако и вꙑ егда сътворите вьсѣ повелѣнаа вамъ г҃лите ѣко
раби недостоини есмъ ѣко еже длъжъни бѣхомъ сътворити сътворихомъ
Ꙇ бꙑстъ идѫштю емоу въ и҃мъ ꙇ тъ прохождааше междю самариеѭ галилѣеѭ
Ꙇ въходѧштю емоу вь единѫ весь сърѣте и десѧть прокаженъ мѫжъ ꙇже сташѧ из далече ꙇ ти вьзнѣсѧ гласъ г҃лѭште
ꙇ҃се наставъниче помилоуи нꙑ
ꙇ видѣвъ ѩ рече имъ
шьдьше покажите сѧ иерѣомъ
и бꙑстъ идѫштемъ имь иштистишѧ сѧ
единъ же отъ нихъ видѣвъ ѣко ицѣлѣ възврати сѧ съ гласомь велиемь славѧ б҃а и паде ницъ на ногоу его хвалѫ емоу въздаѩ
и тъ бѣ самарѣнинъ
отъвѣштавъ же и҃съ рече
не десѧть ли ищистишѧ сѧ
да девѧть како не обрѣтѫ сѧ възвраштъше сѧ дати славꙑ б҃оу тъкъмо иноплеменьникъ сь
ꙇ рече емоу
въставъ иди
вѣра твоѣ с҃псе тѧ
въпрошенъ же бꙑвъ отъ фарисѣи когда придетъ ц҃срствие б҃жие отъвѣшта имъ и рече
не придетъ ц҃срствие б҃жие съ сѫмьнѣниемь
ни рекѫтъ се сьде ли овьде
се бо ц҃срствие б҃жие вънѫтрьѫдѫ въ васъ естъ
рече же къ оученикомъ
придѫтъ дьние егда въжделѣате единого дьнии с҃на ч҃лвскааго видѣти
ꙇ не оузьрите
и рекѫтъ вамъ
се сьде
овъде х҃ъ
не изидѣте ни поженѣте
ѣко бо млънии блисцаѭщи сѧ отъ подънебес҃кꙑѩ на подънебескѫѭ свьтитъ сѧ тако бѫдетъ с҃нъ ч҃лскꙑ въ день свои
прѣжде же подобаатъ емоу мъного пострадати ꙇ искоушеноу бꙑти отъ рода сего
ꙇ ѣкоже бꙑстъ въ дьни ноевꙑ тако бѫдетъ и въ дьни с҃на ч҃лвскааго
ѣдѣахѫ пиѣхѫ женѣахѫ сѧ посагахѫ до негоже дьне вьниде ное въ ковьчегъ и приде потопъ и погоуби вьсѧ
такожде и ѣкоже бꙑстъ вь дьни лотовꙑ
ѣдѣахѫ и пиѣхѫ
коуповаахѫ и продаѣахѫ
саждаахѫ
зъдаахѫ
вь ньже день изиде лотъ отъ содомлѣнь одъжди жюпелъ и огнь съ н҃ебсе ꙇ погоуби вьсѧ
по томоужде бѫдетъ и день вь ньже с҃нъ ч҃лвчскꙑ ѣвитъ сѧ
въ тъ день иже бѫдетъ на кровѣ ꙇ съсѫди его въ домоу да не сълазитъ вьзѧтъ ихъ и иже на селѣ такожде да не възвратитъ сѧ въспѧть
Поминаите женѫ лотовѫ
и иже аще възиштетъ д҃шѧ своеѩ ѭ с҃псти погоубитъ ѭ ꙇ иже погоубитъ ѭ живитъ ѭ
г҃лѭ вамъ
въ тѫ ношть бѫдете дъва на ложи единомь
единъ поемлѭтъ а дроугꙑ оставлѣѭтъ
бѫдете дьвѣ вькоупѣ мелѭшти
единѫ поемлѭтъ а дроугоуѭ оставлѣѭтъ
дъва бѫдете на селѣ
единъ поемлѭтъ а дроугꙑ оставлѣѭтъ
ꙇ отъвѣштавъше г҃лашѧ емоу
къде г҃и
онъ же рече имъ
ꙇдеже тѣло тоу орьли сънемлѭтъ сѧ
Ꙇ бꙑстъ вь единь отъ дьнеи тѣхъ оучѧштю емоу люди въ ц҃ркви и благовѣстъствоуѭштю състашѧ сѧ архиереи и кънижъници съ старьци ꙇ рѣшѧ г҃лѭште къ немоу
рьци намъ коеѭ областиѭ се твориши и къто естъ давꙑ тебѣ областъ сиѭ
отъвѣштавъ же рече къ нимъ
въпрошѫ вꙑ и азъ единого словесе и рьцѣте ми
кръштение иоаново съ небсе ли бѣ или отъ ч҃лвкъ
они же помꙑшлѣахѫ въ себѣ г҃лѭште ѣко
аште речемъ отъ н҃ебсе речетъ
по чъто не вѣровасте емоу
аште ли речемъ отъ ч҃лкъ людие вьси камениемь побиѭтъ нꙑ
ꙇзвѣстъно бо бѣ людемъ ѣко иоанъ п҃ркъ бѣ
ꙇ отъвѣщашѧ
не вѣмъ отъ кѫдоу
ꙇ҃съ же рече имъ
ни азъ г҃лѭ вамъ коѭ властиѭ се творѭ
Начѧтъ же къ людемь г҃лти притъчѫ сиѭ
ч҃лкъ насади виноградъ и въдастъ і дѣлателемь ꙇ отиде на лѣта мънога
и въ врѣмѧ посъла къ дѣлателемъ рабъ да отъ плода виногⷬ҇да дадѧтъ емоу
дѣлателе же бивъше поустишѧ тъшть
ꙇ приложи дроугꙑ посълати рабъ
они же и того бивъше и досаждьше емоу поустишѧ тъштъ
ꙇ приложи трети посълати
они же и сего оуѣзвьше изгънашѧ
Рече же г҃ь винограда
чъто сътворѭ
посълѭ с҃нъ мои възлю҄бле҄нꙑ
негъли сего видѣвъше оусрамлѣѭтъ сѧ
видѣвъше же и дѣлателе мꙑшлѣахѫ дроугъ къ дроугоу г҃лѭште
сь естъ наслѣдьникъ
придѣте
оубиѣмъ і да наше бѫдетъ достоѣние
ꙇ изведъше и вонъ из винограда оубишѧ
чъто оубо сътворитъ имъ г҃нъ винограда
придетъ и погоубитъ дѣлателѧ сиѩ ꙇ въдастъ виноградъ инѣмъ
слꙑшавъше же рѣшѧ
да не бѫдетъ
О҅нъ же възърѣвъ на нѧ рече
что оубо естъ писаное се
камень егоже неврѣдоу сътворишѧ зиждѫштеи съ бꙑстъ въ г҃лвѫ ѫгълоу
вьсѣкъ падꙑ на камене томь съкроушитъ сѧ
а на немьже падетъ сътъретъ і
Ꙇ҅ вьзискашѧ архиереи и кънижъници възложити на нь рѫцѣ въ тъ часъ ꙇ оубоѣшѧ сѧ людии
разоумѣшѧ бо ѣко къ нимъ рече притъчѫ сиѭ
ꙇ съглѧдавъше посълашѧ засѣдьникꙑ творѧщѧ сѧ праведьници сѫште да имѫтъ і въ словеси да бѫ и прѣдали владꙑчъствоу и области воеводꙑ
и въпросишѧ и г҃лѫште
оучителю вѣмь ѣко право г҃леши ꙇ оучиши ꙇ не на лица зъриши нъ вꙑ истинѫ пѫти б҃жию оучиши
достоитъ ли намъ кесареви дань дати или ни
разоумѣвь же лесть ихъ рече къ нимъ
что мѧ окоушаате
покажѣте ми пѣнѧѕъ
чии иматъ образъ и написание
отъвѣштавъше рѣшѧ
кесаровъ
онъ же рече къ нимъ
въздадите оубо ѣже сѫтъ кесарева кесареви и ѣже сѫтъ б҃жиѣ б҃ви
ꙇ не могѫ зазьрѣти г҃лѣ его прѣдъ лѭдьми и дивьше сѧ о отъвѣтѣ его оумлъчашѧ
Пристѫпьше же едини отъ садоукеи г҃лѭште вьскрѣшению не бꙑти въпрашаахѫ и г҃лѫште
оучителю мосии написалъ естъ намъ аште комоу братръ оумъретъ имꙑ женѫ и тъ бе штѧдъ оумьретъ да поиметъ женѫ его братръ и вьскрѣситъ сѣмѧ братра своего
Седмь оубо братриѩ бѣ
и пръвꙑ поемъ женѫ оумьрѣтъ бештѧдень
и поѩтъ въторꙑ женѫ ꙇ тъ оумьрѣтъ бештѧдьнъ и трети поѩтъ ѭ такожде же и вьсѣ седмь оумьрѣшѧ не оставльше чѧдъ
послѣжде же вьсѣхъ и жена оумьрѣтъ
во въскрѣшение оубо которааго ихъ бѫдетъ жена
седмь бо имѣшѧ ѭ женѫ
и отъвѣштавъ и҃съ рече имъ
с҃нове вѣка сего женѧтъ сѧ и посагаѭтъ
а съподобльшеи сѧ вѣкъ тъ оулоучити и вьскрѣшение еже отъ мрътвꙑхъ ни женѧтъ сѧ ни посагаѭтъ
ни оумьрѣти бо по томь могѫтъ
равьни бо сѫтъ а҃нꙉлмъ ꙇ с҃нве сѫтъ б҃жии вьскрѣшению с҃нве сѫще
а ѣкоже въстаѭтъ мрътвии и мосии съказа при кѫпинѣ ѣкоже г҃летъ г҃а б҃а аврамлѣ и б҃а исакова и б҃а иѣковлѣ
б҃ъ же нѣстъ мрътвꙑхъ нъ живꙑхъ
въси бо томоу живи сѫтъ
отъвѣштавъше же едини кънижъници рѣшѧ
оучителю добрѣ рече
къ томоу же не съмѣахо его въпрашати ничьсоже
рече же къ нимъ
како г҃лѭтъ едини х҃а бꙑти с҃на д҃ва
а самъ д҃авдъ г҃летъ въ кънигахъ псаломъскꙑхъ
рече г҃ъ г҃ви моемоу
сѧди о деснѫѭ мене доньдеже положѫ врагъі твоѩ подъножию ногама твоима
д҃авдъ і оубо г҃ь нарицаатъ то како емоу естъ с҃нъ
Слишѧштемъ же вьсѣмъ людемъ рече къ оученикомъ своимъ
Вьнемлѣте отъ кънижъникъ хотѧштиихъ въ одеждахъ ходити и любѧштиихъ цѣлованиѣ на тръжиштихъ ꙇ прѣдъсѣданиѣ на съньмищихъ и прѣждезъваниѣ на обѣдѣхъ и на вечерѣхъ ꙇже сънѣдаѭтъ домꙑ въдовицъ и виноѭ далече молѧтъ сѧ
сии приимѫтъ осѫжденье больше
възьрѣвъ же видѣ въмѣтаѭштѧѩ въ газофилакиѭ дарꙑ своѩ богатꙑѩ
видѣ же и единѫ въдовицѫ оубогѫ въмѣтаѭштѫ тоу дъвѣ лептѣ и рече
въ істꙑнѫ г҃лѭ вамъ ѣко въдовица си оубогаѣ боле вьсѣхъ въвръже
си г҃лѧ възгласи
имѣѩи оуши слꙑшати да слꙑшитъ
вьси бо си отъ избꙑтъка своего въвръгѫ въ дарꙑ б҃жиѩ а си отъ лишениѣ своего вьсе имѣние еже имѣ въвръже
ꙇ҅ единѣмъ г҃лѭштемь о ц҃ркви ѣко камениемь добромь и съсѫдꙑ оукрашена естъ рече
си ѣже видите придѫтъ дьнье вь нѧже не останетъ камень на камене иже не разоритъ сѧ
Въпросишѧ же и г҃лѭштю
оучителю когда оубо си бѫдѫтъ
и что естъ знамение егда хотѧтъ си бꙑти
онъ же рече
блюдѣте сѧ да не прѣльщени бѫдете
мъноѕи бо придѫтъ въ імѧ мое г҃лѭште ѣко
азъ есмъ и врѣмѧ приближи сѧ
не идѣте оубо въ слѣдъ ихъ
егда же оуслꙑшите брани и нестроениѣ не оубоите сѧ
подобаатъ бо симъ прѣжде бꙑти нъ не оу абие коньчина
тъгда г҃лаше имъ
въстанетъ ѩ҃зкъ на ѩ҃зкъ и ц҃срство на цѣсарьство
трѫси же велици по мѣста и глади и мори бѫдѫтъ
страхованиѣ же и знамениѣ с н҃бсе велиѣ бѫдѫтъ
Прѣжде же сихъ всхъ възложѧтъ на вꙑ рѫкꙑ своѩ и ижденѫтъ прѣдаѭште на соньмишта и темъницѧ ведомꙑ къ цѣсаремъ и влдⷦ҇мъ имене моего ради
приключитъ же сѧ вамъ въ съвѣдѣтельство
Положите оубо на с҃рдъцихъ вашихъ не прѣжде поуоучати сѧ отъвѣщати
азъ бо дамъ вмь оуста и прѣмѫдростъ еиже не възмогѫтъ противити сѧ и отъвѣштати въси противлѣѭщеи сѧ вамъ
прѣдани же бѫдете родителꙑ и братриѭ и родомъ и дроугꙑ ꙇ оумрътвѧтъ отъ васъ ꙇ бѫдете ненавидими отъ всѣхъ имене моего ради
и власъ главꙑ вашеѩ не погꙑблетъ
въ тръпѣни вашемъ сътѧжите д҃шѧ вашѧ
Егда же оузьрите объстоимъ вои и҃мъ тогда разоумѣете ѣко приближи сѧ запоустѣние емоу
тогда сѫште въ іюдеи да бѣгаѭтъ въ горꙑ ꙇ иже по срѣдѣ его да исходѧтъ и иже въ странахъ да не въходѧтъ въ нъ ѣко дьнье мъштению си сѫтъ да исплънѧтъ сѧ вьсѣ написанаа
Горе же непраздънꙑимъ и доѩштимъ въ тꙑ дьни
бѫдетъ бо бѣда велиѣ на земи и гнѣвъ на людехъ сих и падѫтъ въ острии меча и плѣнени бѫдѫтъ въ ѩзꙑкꙑ вьсѧ ꙇ е҃рслмъ бѫдетъ попираемъ ѩзкꙑ доньдеже съконьчаѭтъ сѧ врѣмена ѩ҃зкъ
и бѫдѫтъ знамениѣ въ слънъци и лоунѣ и ѕвѣздахъ ꙇ на земи тѫга ѩ҃зкмъ отъ нечааниѣ шюма моръскааго и възмѫщениѣ
издꙑхаѭштемъ ч҃лкмъ отъ страха и чааниѣ грѧдѫштихъ на вьселенѫѭ силꙑ бо н҃бскꙑѩ подвигнѫтъ сѧ
ꙇ тъгда оузьрите с҃на ч҃лвчскааго на облацѣ съ силоѭ и славоѭ мъногоѭ҄
начинаѭштемъ же симъ бꙑвати въсклоните сѧ и въздвигнѣте главꙑ вашѧ зане приближи сѧ избавление ваше
ꙇ рече имъ притъчѫ
видите смоковьницѫ и вьсѣ дрѣва
егда прошибаѭтъ сѧ юже видѧще о себѣ вѣсте ѣко юже близъ жѧтва естъ
тако и вꙑ егда оузьрите си бꙑваѭшта вѣдите ѣко близъ естъ ц҃срствие б҃жие
амін г҃лѭ вамъ ѣко не иматъ прѣити родо сь доньдеже вьсѣ бѫдѫтъ
небо и землѣ мимо идетъ а словеса моѣ не мимо идѭтъ
Вьнемлѣте же себѣ еда когда отѧжаѭтъ с҃рдца ваша обѣданиимь и пьѣньствомь ꙇ печальми житеискꙑими ꙇ наидетъ на вꙑ вънезаапѫ дьнь тъ
ѣко сѣть бо придетъ на вьсѧ сѣдѧштѧѩ на лици вьсеѩ землѧ
Бьдите оубо на вьсѣко врѣмѧ молѧште сѧ да съподобите сѧ оубѣжати въсѣхъ сихъ хотѧштихъ бꙑти и стати прѣдъ с҃номъ ч҃лвчскомь
бѣ же вь дьне оучѧ въ ц҃ркве а ноштиѭ въдварѣаше сѧ исходѧ въ горѣ нарицаемѣи елеонъ
и вьси людие из оутра прихождаахѫ къ немоу въ ц҃рквъ послоушатъ его
Приближааше же сѧ праздьникъ опрѣснокъ нарицаемꙑ пасха ꙇ искаахѫ архиереи и кънижьници како и бѫ оубили
боѣахѫ бо сѧ людии
Вьниде же сотона вꙑ июдѫ нарицаемааго искариотъ сѫща отъ числа обою на десѧте
ꙇ шедъ г҃ла архиереомъ и воеводамъ како имъ прѣдастꙑ и
и въздрадовашѧ сѧ и съвѣшташѧ емоу дати съребро и исповѣдѣ
ꙇ҅ искааше подобъна врѣмене да и прѣдастъ имъ без народа
Приде же дьнь о҃прѣснькъ вь ньже подобъно бѣ жръти пасхѫ и посъла петра и иоана рекъ
шедъша оуготоваита намъ пасхѫ да ѣмъ
она же рѣсте емоу
къде хоштеши да оуготоваевѣ
онъ же рече има
се въшедъшема вама въ градъ сърѧштетъ вꙑ ч҃лкъ въ скѫдьльницѣ водѫ носѧ
по немь идѣта въ домъ вь ньже въходитъ
и речета г҃ноу домоу
г҃летъ тебѣ оучитель
къде есть обитѣль идеже пасхѫ съ оученикꙑ моими сънѣмь
ꙇ тъ вама покажетъ горьницѫ велиѭ постъланѫ
и тоу оуготоваита
шьдъша же обрѣтете ѣкоже рече има ꙇ оуготовасте пасха
ꙇ егда бꙑстъ година възлеже и оба на десѧте а҃постла съ нимъ
и рече къ нимь
желѣниемь се въжделѣхъ пасха ѣсти съ вами прѣжде даже не приимѫ мѫкꙑ
г҃лѭ бо вамъ ѣко отъ селѣ не имамъ ѣсти отъ него доньдеже коньчаатъ сѧ въ ц҃срствии б҃жи
и приимъ чашѫ хвалѫ въздавъ рече
приимѣте се и раздѣлите себѣ
г҃лѭ бо вама
отъ селѣ не имамъ пити отъ плода лозънаго доидеже ц҃срествие б҃жие придетъ
ꙇ приимъ хлѣбъ хвалѫ въздавъ прѣломи и дастъ имъ г҃лѧ
се естъ тѣло мое даемое за вꙑ
се творите въ моѭ памѧть
ꙇ чашѫ такожде по вечерѣнии г҃лѧ
си чаша новꙑ завѣтъ моеѭ кръвиѭ҄ ѣже за вꙑ пролѣатъ сѧ
Обаче се рѫка прѣдаѭштааго мѧ съ мъноѭ естъ на трапезѣ
ꙇ с҃нъ оубо ч҃лчьскꙑ по нареченоумоу идетъ обаче горе ч҃лвкоу томоу имьже прѣданъ бѫдетъ
ꙇ ти начѧсѧ искати вь себѣ которꙑ оубо бѫдетъ отъ нихъ хотѧи сътворити се
бꙑстъ же и пьрѣ вь ихъ кꙑи мънитъ сѧ ихь бꙑти болеи
онъ же рече имъ
ц҃сре ѩ҃зкъ оустоѩтъ имъ и обладаѭште ими благодателе нарицаѭтъ сѧ
вꙑ же не тако нъ болии васъ да бѫдетъ ѣ҅ко мьнии ꙇ старѣи ѣко слоужѧ
кꙑ бо болии възлежѧи ли или слоужѧи
не вьзлежѧи ли
азъ же по срѣдѣ васъ есмь ѣко слоужѧи
вꙑ же есте прѣбꙑвъшеи съ мъноѭ въ напастехъ моихъ
ꙇ азъ завѣштаваѭ вамъ ѣкоже завѣшта мьнѣ о҃тцъ мои ц҃срство да ѣсте и пиете на трапезѣ моеи въ ц҃срствии моемь ꙇ сѧдете на прѣстолѣхъ сѫдѧште обѣма на десѧте колѣнома издраилевома
Рече же г҃ъ
симоне симоне се сотона проситъ васъ да би сѣлъ ѣко пшеницѫ
азъ же молихъ сѧ о тебѣ да не оскѫдѣатъ вѣра твоѣ
ꙇ тꙑ нѣкъгда обраштъ сѧ оутвръди братриѭ твоѭ
онъ же рече моу
г҃и съ тобоѭ готовъ есмъ и въ темьницѫ и въ съмръть ити
онъ же рече
г҃лѭ ти петре
не възгласитъ кокотъ дьнесь доидеже три кратꙑ отъвръжеши сѧ мене не вѣдѣти
и рече имъ
егда посълахъ вꙑ без вълагалишта ꙇ бес пирꙑ ꙇ бе сапогъ еда чесо лишени бꙑсте
они же рѣшѧ
ничесоже
рече же имъ
нъ нꙑнѣ иже иматъ вълагалиште да възьметъ такожде и пирѫ
ꙇ иже не иматъ да продастъ ризѫ своѭ и коупитъ ножъ
г҃лѭ бо вамъ ѣко еште писаное се подобаатъ да съконьчаатъ сѧ о мьнѣ еже
и съ безаконьникꙑ въмѣни сѧ
ꙇбо еже о мьнѣ коньчинѫ иматъ
они же рѣшѧ
г҃и се ножа съде дъва
О҅нъ же рече имъ
довольно естъ
ꙇ ишедъ иде по обꙑчаю въ горѫ елеонъскѫ
по немьже идѫ оученици его
Бꙑвъ же на мѣстѣ рече имъ
молите сѧ да не вънидете въ напасть
ꙇ самъ остѫпи отъ нихъ ѣко връжение камени
и поклонь колѣнѣ молѣаше сѧ г҃лѧ
о҃тче аще волиши мімо неси чашѫ сиѭ отъ мене
обаче не моѣ волѣ нъ твоѣ да бѫдетъ
ави же сѧ емоу а҃нꙉлъ с н҃бсе оукрѣплѣѩ и
ꙇ бꙑвъ въ подвиѕѣ прилежьнѣе молѣаше сѧ
ꙇ бꙑстъ потъ его ѣко и каплѧ кръве каплѭштѧ на землѭ
ꙇ въставъ отъ молитвꙑ пришедъ къ оученикомъ обрѣте ѩ съпѧштѧ отъ печали
и рече имъ
чъто съпите
въставъше помолите сѩ да не вънидете въ напастъ
Еще же емоу г҃лѭштю се народъ и нарицаемꙑ июда единъ отъ обою на десѧте прѣдъ ними идѣаше и пристѫпи къ і҃сви лобъзатъ его
се бо бѣ знамение далъ имъ
егоже лобъжѫ тъ естъ
ꙇ҃с же рече емоу
июдо лобъзаниемь ли с҃на ч҃лскааго прѣдаеши
видѣвъше же и иже бѣахѫ о немь бꙑваемое рѣшѧ емоу
г҃и аще оударимъ ножемъ
ꙇ оудари единъ нѣкꙑ отъ нихъ архиереова раба ꙇ отърѣза емоу оухо десное
отъвѣштавъ же и҃с рече
оставите до сего
и коснѫвъ въ оухо его исцѣли и҅
рече же и҃с къ пришедъшимъ на нь архиереомъ ꙇ стратигомъ ц҃рквнꙑмъ и старьцемъ
ѣко на разбоиникъ ли придете съ орѫжиемь и дръкольми
по вьсѧ дьни сѫщю ми съ вами въ ц҃ркве не простьрѣсте рѫкъ на мѧ
нъ се естъ ваша година и область тьмьнаѣ
ꙇмъше же и вѣсѧ ꙇ въвѣсѧ и въ домъ архиереовъ
петръ же идѣаше въ слѣдъ из далече
вьзгнѣштъшемъ же огнъ по срѣдѣ двора ꙇ въкоупѣ сѣдъшемъ имъ сѣдѣаше петръ по срѣдѣ ихъ
оузърѣвъши же и раба едина сѣдѧшть при свѣтѣ и вьзьрѣвъши на нь рече
ꙇ сь бѣ съ нимь
онъ же отъвръже сѧ его г҃лѧ
не знаѭ его жено
ꙇ не по мъногоу дроугꙑ видѣвъ і рече
ꙇ тꙑ отъ нихъ еси
петръ же рече
ч҃лвче нѣсмъ
ꙇ мимо шедъши ѣко годинѣ единои ꙇнъ етеръ крѣплѣаше сѧ г҃лѧ
въ істинѫ и сь бѣ съ нимь
ꙇбо галилеанинъ естъ
рече же петръ
ч҃лвче не вѣмь еже г҃лглеши
ꙇ абие еште емоу г҃лѭштю възгласи кокотъ
Ꙇ обраштъ сѧ г҃ъ възьрѣ на петра ꙇ помѣнѫ петръ слово г҃не ѣкоже рече емоу ѣко
прѣжде даже не възгласитъ кокотъ три кратꙑ отъвръжеши сѧ мене
ꙇ ишедъ вонъ петръ плака сѧ горько
ꙇ мѫжи дръжѧштеи и҃са рѫгаахѫ сѧ емоу биѭште
и закрꙑвъше и биѣахѫ по лицю
въпрашаахѫ же и г҃лще
прорьци кто тѧ оудари
ꙇ ина мънога хоулѧште г҃лаахѫ на нь
ꙇ ѣко бꙑстъ дьнь събърашѧ сѧ старьци людьсции ꙇ архиереи и кънижьници ꙇ вѣсѧ и на сънмь свои г҃лѭште
аште тꙑ еси х҃ъ ръци намъ
рече же имъ
аште вамъ рекѫ не имете вѣрꙑ
аште же и въпрошѫ вꙑ не отъвѣштаате ми ни поустите
отъ селѣ бѫдетъ с҃нъ ч҃лвчъскꙑи сѣдѧ о деснѫѭ силꙑ б҃жиѩ҅
рѣшѧ же вьси
тꙑ ли еси оубо с҃нъ б҃жии
онъ же къ нимъ рече
вꙑ г҃лете ѣко азъ есмъ
они же рѣшѧ
чъто еште трѣбоуемъ съвѣдѣтельства
сами бо слꙑшахомъ отъ оустъ его
ꙇ въставъше въсе мъножьство ихъ вѣсѧ и къ пилатоу
начѧсѧ же на нь вадити г҃лѭште
сего обрѣтомъ развраштаѭшта ѩзꙑкъ нашъ ꙇ възбранѣѭшта даѣти кесарови дань г҃лѭща себе х҃а ц҃срѣ бꙑти
пилатъ же въпроси и г҃лѧ
тꙑ ли еси цѣсарь июдеомъ
онъ же отъвѣштавъ рече емоу
тꙑ г҃леши
Пилатъ же рече къ аръхиереомъ и къ народоу
никоеѧже винꙑ не обрѣтаѭ въ ч҃лвцѣ семь
они же крѣплѣахѫ сѧ г҃лѭште ѣко развраштаатъ люди оучѧ по вьсеи июдеи наченъ отъ галилеѩ до сьде
Пилатъ же слꙑшавъ галилеѭ въпроси и аште ч҃лкъ галилѣискъ естъ ꙇ разоумѣвъ ѣко отъ области иродовꙑ естъ посъла и къ іродоу сѫштю и томоу въ и҅роусалимѣ вь дьни тꙑ
ꙇродъ же видѣвъ и҃са радъ бꙑстъ ѕѣло
бѣ бо желѣѩ отъ мъногъ врѣменъ видѣти зане слꙑшааше мънога о немь ꙇ надѣаше сѧ знамение етеро видѣти отъ него бꙑваемо
въпрашааше же и словесꙑ мъногꙑ
онъ же ничесоже не отъвѣштавааше емоу
Стоѣхѫ же архиереи и кънижьници прилежъно вадѧште на нь
Оукорь же и иродъ съ вои своими и порѫгавъ сѧ облъкъ і вь ризѫ свѣтълѫ възврати и къ пилатови
бꙑсте же си дроуга ꙇродъ же и пилатъ въ тъ день съ собоѭ
прѣжде бо бѣашете вражъдѫ имѫшта междю собоѭ
пилатъ же созъвавъ архиереѩ и кънѧзѧ и люди рече къ нимъ
ꙇ се азъ истѧзавъ прѣдъ вами не обрѣтъ ни единоѩ же о ч҃лвцѣ семь винꙑ ѩже на нь вадите
нъ ни иродъ
посꙑлахъ бо и къ немоу ꙇ се ничътоже достоино съмръти сътворено естъ о немь
показавъ оубо отъпоуштѫ и
потрѣбѫ же имѣаше на вьсѧ праздьникꙑ отъпоуштати имъ единого
Възъпишѧ же въси народи г҃лѭште
вьзьми сего
отъпоусти же намъ варавѫ
ꙇже бѣ за единѫ крамолѫ бꙑвъшѫѭ въ градѣ и оубииство въвръженъ въ темьницѫ
Пакꙑ же пилатъ възгласи хотѧ отъпоустити и҃са
они же вьпиѣхѫ г҃лѫште
пропьни
пропьни
Онъ же третиицеѭ рече къ нимъ
чьто бо сътвори зъло
ничьсоже достоина съмръти обрѣтъ о немь
показавъ і оубо отъпоуштѫ
они же прилежаахѫ гласꙑ велии просѧште его на пропѧтие ꙇ҅ оустоѣахѫ гласи ихъ ꙇ архиереистии
Пилатъ же посѫди бꙑти прошение ихъ
отъпоусти же имъ въсажденааго въ темьницѫ за крамолѫ и оубииство егоже прошаахѫ и і҃са прѣдастъ воли ихъ
ꙇ ѣко и повѣсѧ емъше симона единого кѵринѣа грѧдѫшта съ села задѣшѧ емоу к҃рстъ носити по и҃сѣ
ꙇдѣаше же въ слѣдъ его мъногъ народъ людии мѫжи и женꙑ ѩже и биѣахѫ сѧ и плакаахѫ сѧ его
обрашть же сѧ и҃съ къ нимь рече
дъштери ꙇ҃мскꙑ не плачите сѧ о мьнѣ
обаче себе плачите сѧ и чѧдъ вашихъ ѣко се дьнье грѧдѫтъ вь нѧже рекѫтъ
блаженꙑ неплодъви и чрѣва ѣже не родишѧ ꙇ сьсъци иже не доишѧ
тогда начънѫтъ г҃лати горамъ
падѣте на нꙑ
ꙇ хлъмомъ
покрꙑите нꙑ
зане аште въ сꙑрѣ дрѣвѣ си творѧтъ въ соусѣ что бѫдетъ
Ведѣахѫ же съ и҃смъ и ина дъва зълодѣѣ съ нимь оубитъ
ꙇ егда придѫ на мѣсто нарицаемое краниево тоу пропѧсѧ и ꙇ зълодѣа ового оубо о деснѫѭ а дроугааго о шѫѭѫ
ꙇ҃с же г҃лааше
о҃тче отъпоусти имъ
не вѣдѧтъ бо сѧ чъто творѧтъ
раздѣлѣѭште же ризꙑ его метаахѫ жрѣбиѩ
ꙇ стоѣахѫ людие зьрѧште
подрѣжаахѫ же и и кънѧѕи г҃лѭще съ ними
ꙇнꙑ естъ с҃ъпслъ
да с҃пстъ и сѧ аште сь естъ х҃ъ с҃нъ б҃жии ꙇзбъранꙑ
рѫгаахѫ же сѧ емоу и воини пристѫпаѭште и оцетъ придѣѭште емоу и г҃лѭште
аште тꙑ еси ц҃срь июдеискъ с҃п сѧ самъ
бѣ же и написание написано надъ нимъ кънигами елинъсками и римъсками ꙇ евреисками
сь естъ ц҃сръ июдеискъ
Единъ же отъ обѣшеноую зълодѣѭ҄ хоулѣаше и г҃лѧ
аште тꙑ еси х҃ъ съпаси сѧ самъ и нꙑ
отъвѣштавъ же дроугꙑ прѣштааше емоу г҃лѧ
ни ли тꙑ боиши сѧ б҃а ѣко въ томьжде осѫждении еси
ꙇ вѣ оубо въ правъдѫ
достоинаа бо дѣломъ наю въсприемлевѣ
а сь ничьсоже зъла не сътвори
ꙇ г҃лааше и҃сви
помѣни мѧ г҃и егда придеши въ ц҃срствии твоемь
ꙇ рече емоу и҃съ
аминь г҃лѭ тебѣ
дьнесь съ мъноѭ бѫдеши вь раи
бѣ же ѣко година шестаа ꙇ тъма бꙑстъ по вьсеи земи до годинꙑ девѧтꙑѩ и помръче слъньце
ꙇ катапетазма ц҃рквнаѣ раздъра сѧ на дъвое
ꙇ възглашъ гласомь велиемь и҃съ рече
отьче въ рѫцѣ твои прѣдаѭ д҃хъ мои
ꙇ се рекъ издъше
Видѣвъ же сътьникъ бꙑвъшее прослави б҃а г҃лѧ
въ істинѫ ч҃лвк сь правьдень бѣ
ꙇ вьси пришедъшеи народи на позоръ сь видѧште бꙑваѭштаа биѭште пръси своѩ възвраштаахѫ сѧ
стоѣахѫ же вьси знаемии его из далече ꙇ женꙑ въшедъшѧѩ съ нимъ отъ галилеѩ зьрѧштѧ сихъ
ꙇ се мѫжь ꙇменемь иосифъ съвѣтьникъ сꙑ мѫжъ благъ и правьденъ
сь не бѣ присталъ съвѣтѣ и дѣлѣ ихъ отъ ариматѣѩ града июдеиска ꙇже чааше и тъ ц҃сарествиѣ б҃жиѣ
сь пристѫпь къ пилатоу испроси тѣло и҃сво ꙇ сънемъ е обитъ е плаштаницеѭ ꙇ положи е въ гробѣ исѣченѣ въ немьже не бѣ никътоже никогдаже положенъ
ꙇ дьнь бѣ параскевьꙉи ꙇ собота свитааше
въ слѣдъ же шедъшѧ женꙑ ѩже бѣахѫ пришълꙑ съ нимь отъ галилеѩ видѣшѧ гробъ и ѣко положено бꙑстъ тѣло его
възвраштьшѧ же сѧ оуготовашѧ ароматꙑ ꙇ мѵро
ꙇ въ соботѫ оубо оумлъчашѧ по заповѣди
Вь единѫ же соботѫ ѕѣло рано придѫ на гробъ несѫштѧ ѩже оуготовашѧ ароматꙑ и дроугꙑѩ съ ними
обрѣтѫ же камень отъваленъ отъ гроба ꙇ въшедъшѧ не обрѣтѫ тѣлесе г҃а и҃са
ꙇ бꙑстъ не домꙑслѧштамъ сѧ имъ о семь ꙇ се мѫжа дъва стасте въ нихъ вь ризахъ бльштѧштахъ сѧ
Пристрашънамъ же бꙑвъшамъ имъ ꙇ поклоньшамъ лице на землѭ рѣсте къ нимъ
чъто иштете живааго съ мрътвꙑими
нѣстъ съде нъ въста
помѣнѣте ѣкоже г҃ла вамъ еште сꙑ въ галилеи г҃лѧ ѣко
подобаатъ с҃ноу ч҃лвчскоумоу прѣданоу бꙑти въ рѫцѣ ч҃лвкъ грѣшъникъ пропѧтоу бꙑти ꙇ третии день въскръснѫти
ꙇ помѣнѫшѧ г҃лꙑ его ꙇ възвраштъшѧ сѧ отъ гроба вьзвѣстишѧ вьсѣ си единомоу на десѧте и вьсѣмъ прочиимъ
бѣаше же мариѣ магдалини ꙇ иоанна ꙇ мариѣ иѣковлѣ и прочѧѩ съ ними ѩже и г҃лаахѫ къ а҃плмъ се
и ѣвишѧ сѧ прѣдъ ними ѣко блѧди г҃ли ихъ и не имѣахѫ имъ вѣрꙑ
Петръ же въставъ тече къ гробоу ꙇ приникъ видѣ ризꙑ единꙑ лежѧштѧ ꙇ иде вь себѣ дивѧ сѧ бꙑвъшюмоу
ꙇ се дъва отъ нихъ бѣсте идѫшта въ тъжде день вь весь отъстоѩштѫ стадии шесть десѧтъ отъ ꙇ҃ма еиже имѧ емаоусъ ꙇ та бесѣдоваашете къ себѣ о вьсѣхъ сихъ приключьшиихъ сѧ
ꙇ бꙑстъ бесѣдоуѭштема има и сътѧѕаѭштема сѧ и самъ и҃съ приближь сѧ идѣаше съ нима
очи же ею дръжаашете сѧ да его не познаате
рече же къ нима
что сѫтъ словеса си о нихъже сътѧѕаата сѧ къ себѣ идѫща
ꙇ еста дрѧхла
отъвѣштавъ же единъ емоуже имѧ клеопа рече къ немоу
тꙑ ли единъ пришълецъ еси въ ꙇ҃мъ ꙇ не чю бꙑвъшиихъ въ дьни сиѩ
ꙇ рече има
кꙑхъ
она же рѣсте емоу
ѣже о и҃сѣ назарѣнинѣ ꙇже бꙑстъ мѫжъ п҃ркъ силенъ дѣломь и словомь прѣдъ б҃мъ и вьсѣми людьми ꙇ како и прѣдашѧ архиереи и кьнѧѕи наши на осѫждение съмръти и пропѧсѧ и
мꙑ же надѣемь сѧ ѣко сь естъ хотѧи ꙇ҃лѣ избавити
нь ꙇ҅ надъ вьсѣми сими третии се день иматъ дънесь отъ нелиже си бꙑшѧ
нъ ꙇ҅ женꙑ единꙑ отъ насъ оужасишѧ нꙑ
бꙑвьшѧ рано оу гроба ꙇ не обрѣтъшѧ тѣлесе его придѫ г҃лѭштѧ ꙇ авление а҃ньꙉлъ видѣвъшѧ ꙇже г҃лѭтъ і жива
ꙇ идѫ едини отъ насъ къ гробоу ꙇ обрѣтѫ тако ѣкоже и женꙑ рѣшѧ самого же не видѣшѧ
ꙇ тъ рече къ нима
Ѡ несъмꙑслънаа и мѫдъна с҃дцмь вѣровати о вьсѣхъ ѣже г҃лашѧ п҃рци
не тако ли подобаше пострадати х҃оу ꙇ҅ вьнити въ славѫ своѭ
ꙇ наченъ отъ мосѣа и отъ вьсѣхъ пророкъ съказаше има кънигъ ѣже бѣахѫ о немь
ꙇ҅ приближишѧ сѧ вь весь вь нѭже идѣашете ꙇ тъ творѣаше сѧ дале ити
ꙇ нѫждаашете и г҃лѭшта
облѧѕи съ нама ѣко при вечерѣ естъ ꙇ прѣклонилъ сѧ естъ юже день
ꙇ вьниде съ нима облешть
ꙇ бꙑстъ ѣко възлеже съ нима приемъ хлѣбъ б҃лгви ꙇ прѣломь даѣаше има
онѣма же отврѣсте сѧ очи и познасте и
ꙇ тъ иштезе отъ нею
ꙇ рѣсте къ себѣ
не с҃рдце ли наю горꙙ бѣ въ наю егда г҃лааше къ нама на пѫти ꙇ ѣко съказаше нама кънигꙑ
ꙇ въставъша во тъ часъ вратисте сѧ въ ꙇ҃҅мъ ꙇ обрѣтета съвъкоуплъшѧ сѧ единого на десѧте ꙇ иже бѣахѫ съ ними г҃лѭштѧ въ істинѫ ѣко въста х҃ъ и ѣви сѧ симоноу
ꙇ та повѣдаашете ѣже бꙑшѧ на пѫти ꙇ ѣко сѧ позна има въ прѣломлении хлѣба
Си же имъ г҃лѭштемъ самъ и҃съ ста по срѣдѣ ихъ
въскресъ исъ из мрътвꙑихъ ста по срѣдѣ оученикъ своихъ
и г҃ла имъ
миръ вамъ
азъ есмъ
не боите сѧ
оубоѣвъше же сѧ и пристрашъни бꙑвъше мьнѣахѫ д҃хъ видѧште
и рече имъ
чьто съмѫштени есте
и по что помꙑшлениѣ въходѧтъ въ с҃рдца ваша
видите рѫцѣ мои и ноѕѣ мои ѣко самъ азъ есмъ
осѧжате мѧ и видите ѣко д҃хъ плъти и кости не иматъ ѣкоже мѧ видите имѫща
ꙇ се рекъ показа имъ рѫцѣ и ноѕѣ
Еште же не вѣроуѭштемъ имъ отъ радости и чюдѧштемъ сѧ рече имъ
ꙇмате ли чъто сънѣдъно съде
они же дашѧ емоу рꙑбꙑ печенꙑ чѧсть ꙇ отъ бъчелъ сътъ
ꙇ въземъ прѣдъ ними ѣстъ
прочее дастъ имъ
рече же имъ
се сѫтъ словеса ѣже г҃лахъ къ вамъ еште сꙑ съ вами ѣко подобаатъ съконьчати сѧ въсѣмъ написанꙑмъ въ законѣ мосѣовѣ и п҃рцхъ ꙇ п҃слъмѣхъ о мьнѣ
тъгда отвръзе имъ оумъ да разоумѣѭтъ кънигꙑ
ꙇ рече имъ ѣко тако естъ писано и тако подобааше пострадати х҃оу и въскръснѫти отъ мрътвꙑхъ третии день ꙇ проповѣдати сѧ въ імѧ его покаанию҅ ꙇ отъпоуштению грѣховъ въ вьсѣхъ ѩзꙑцѣхъ наченъше отъ и҃ма
вꙑ же есте съвѣдѣтеле симъ
ꙇ се азъ посълѭ обѣтование о҃тца моего на вꙑ
вꙑ же сѣдѣте въ градѣ иероусалимъсцѣ доньдеже облѣчете сѧ силоѭ съ вꙑше
изведе же ѩ вонъ до витаниѩ҅ и въздвигъ рѫцѣ свои благослови ѩ
ꙇ бꙑстъ егда благословѣше ѩ отъстѫпи отъ нихъ ꙇ възношааше сѧ на небо
ꙇ ти поклоньше сѧ емоу възвратишѧ сѧ въ и҃҅мъ съ радостиѭ велиеѭ ꙇ бѣахѫ въ ꙇ҅нѫ въ ц҃ркве хвалѧште и б҃лагословѧште б҃а
аминь
ꙇсправите пѫть гнь ѣкоже рече исаиѣ п҃ркъ
ꙇ посълании бѣахѫ отъ фарисѣи
ꙇ въпросишѧ и и рѣшѧ емоу
что оубо к҃рштаеши аште тꙑ нѣси х҃ъ ни илиѣ ни п҃ркъ
отъвѣшта имъ иоанъ г҃лѧ
азъ к҃рщаѭ въ водѣ
по срѣдѣ же васъ стоитъ егоже вꙑ не вѣсте
сь естъ грѧдꙑи по мьнѣ ꙇже прѣдъ мъноѭ бꙑстъ емоуже азъ нѣсмъ достоинъ да отрѣшѫ ремень сапогоу его
си вь витании бꙑшѧ об онъ полъ иоръдана идеже бѣ иоанъ кръстѧ
Въ оутрѣи день видѣ и҃са грѧдѫшта къ себѣ ꙇ г҃ла
се агнецъ б҃жіи въземлѧи грѣхꙑ мира вьсего
сь естъ о немьже азъ рѣхъ
по мьнѣ грѧдетъ мѫжъ ꙇже прѣдъ мъноѭ бꙑⷭ҇ ѣко пръвѣи мене бѣ
ꙇ азъ не вѣдѣахъ его нъ да ѣвитъ сѧ и҃здраилеви сего ради азъ придъ въ водѣ кръстѧ
ꙇ съвѣдѣтельствова иоанъ г҃лѧ ѣко
видѣхъ д҃хъ съходѧшть ѣко голѫбь съ небесе
ꙇ прѣбꙑстъ на немь
и азъ не вѣдѣахъ его нъ посълавꙑи мѧ кръститъ въ водѣ тъ мьнѣ рече
надъ ньже оузьриши д҃хъ съходѧштъ ꙇ прѣбꙑваѭштъ на немь сь есть крьстѧи д҃хмь с҃тꙑмь
и азъ видѣхъ и съвѣдѣтельствовахъ ѣко сь естъ с҃нъ б҃жіи
Вь оутрѣи же день пакꙑ стоѣаше иоань ꙇ отъ оученикъ его дъва ꙇ оузьрѣ и҃са грѧдѫшта
г҃ла
се агнецъ б҃жии
ꙇ слꙑшасте и оба оученика г҃лштъ ꙇ по и҃сѣ идете
обраштъ же сѧ и҃съ и видѣвъ ѣ по себѣ идѫшта г҃ла има
чесо ищета
она же рѣсте емоу
равꙿви еже г҃летъ сѧ съказаемо оучителю къде живеши
г҃ла има
придѣта и видита
придете же и видѣсте къде живѣаше ꙇ прѣбꙑсте оу него день тъ
година бѣ ѣко девѧтаѣ
бѣ же аньдрѣа братръ симона петра единъ отъ обоѭ слꙑшавъшюю҅ отъ иоана ꙇ по немь шьдъшюю
Обрѣте сь прѣжде братра своего симона
ꙇ г҃ла емоу
обрѣтомъ месиѭ҄ еже естъ съказаемо х҃ъ
ꙇ приведе и къ и҃сви
възърѣвъ же на нь и҃съ рече
тꙑ еси симонъ с҃нъ ионинъ
тꙑ наречеши сѧ кифа еже съказаатъ сѧ петръ
Въ оутрѣи же день въсхотѣ и҃съ изити въ галилѣѭ ꙇ обрѣте филипа
ꙇ г҃ла емоу и҃съ
грѧди по мьнѣ
бѣ же филипъ отъ виѳсаидꙑ отъ града аньдрѣева и петрова
обрѣте филипъ натанаилѣ ꙇ г҃ла емоу
егоже писа мосии въ законѣ и п҃рци обрѣтомъ и҃са с҃на иосифова ꙇже отъ назарета
ꙇ г҃ла емоу натанаиль
отъ назарета можетъ ли что добро бꙑти
ꙇ г҃ла емоу филипъ
приди и виждъ
видѣ же и҃съ натанаилѣ грѧдѫшта къ себѣ
ꙇ г҃ла о немь
се вꙑ истинѫ и҃здлѣнинъ въ немъже льсти нѣстъ
г҃ла емоу натанаиль
како мѧ знаеши
отъвѣшта и҃съ и рече емоу
прѣжде даже не в҃ъзгласи тебе филипъ сѫшта подъ смоковьницеѭ видѣхъ тѧ
отъвѣшта натанаиль и г҃ла емоу
равьви и тꙑ еси с҃нъ б҃жіи
тꙑ еси ц҃срь ꙇ҃здраилевъ
отъвѣшта и҃съ и рече емоу
зане рѣхъ ти ѣко видѣхъ тѧ подъ смоковъницеѭ҄ вѣроуеши
больша сихъ оузьриши
ꙇ г҃ла емоу
амин амнъ г҃лѭ вамъ
отъ селѣ оузьрите н҃ебса о҅твръста ꙇ а҃нꙉлꙑ б҃жиѩ҅ въсходѧщѧ и низъходѧштѧ надъ с҃на ч҃лвскааго
Ꙇ въ третии день бракъ бꙑстъ въ кана галилеисцѣи ꙇ бѣ мати и҃сва тоу
зъванъ же бꙑстъ и и҃съ ꙇ оученици его на бракъ
ꙇ недоставъшю виноу г҃ла мати и҃сва къ немоу
вина не имѫтъ
г҃ла еи и҃съ
что естъ мьнѣ и тебѣ жено
не оу приде година моѣ
г҃ла мати его слоугамъ
еже аште г҃летъ вамъ сътворите
бѣ же тоу водоносъ камѣнъ шесть лежѧштъ по очиштению июдеискоу въмѣстѧшть по дьвѣма ли тремъ мѣрамъ
г҃ла имъ и҃съ
наплъните водоносꙑ водꙑ
ꙇ наплънишѧ ѩ до връха
и г҃ла имъ
почръпѣте нꙑнѣ и принесѣте арꙿхитриклинови
ꙇ принѣсѧ
ѣко же въкоуси архитриклинъ вина бꙑвъшааго отъ водꙑ ꙇ не вѣдѣаше отъ кѫдоу естъ а слоугꙑ вѣдѣхѫ почръпъшеи водѫ пригласи жениха архитриклинъ ꙇ г҃ла емоу
вьсѣкъ ч҃лвкъ прѣжде доброе вино полагаатъ ꙇ егда оупиѭтъ сѧ тогда тачѣе҅
тꙑ же съблюде доброе вино до селѣ
сътвори начѧтокъ знамениемъ и҃съ въ кана галилеисцѣи ꙇ ѣви славѫ своѭ҄ ꙇ вѣровашѧ во нь оученици его
По семь съниде и҃съ въ каперънаоумъ самъ и мати его ꙇ братриѣ его ꙇ оученици его ꙇ тоу не мъногꙑ дьни прѣбꙑшѧ
ꙇ близъ бѣ пасха июдеиска ꙇ вьзиде и҃съ въ и҃мъ
ꙇ обрѣте въ ц҃ркве продаѭштѧѩ овъцѧ и волꙑ ꙇ голѫби ꙇ пѣнѧжъникꙑ сѣдѧштѧ ꙇ сътвори бичь отъ връвии҅ вьсѧ изгъна и ц҃ркве овъцѧ же и волꙑ ꙇ тръжьникомъ расꙑпа пѣнѧѕꙑ ꙇ дъскꙑ опровръже ꙇ продаѭштимъ голѫби рече
вьзьмѣте си отъ сѫдоу
не творите домоу отъца моего домоу коупльнааго
помѣнѫшѧ же оученици его ѣко написано естъ
жалость домоу твоего сънѣстъ мѧ
отъвѣщашѧ же июдеи и рѣшѧ емоу
кое знамение ѣвлѣеши намъ ѣко си твориши
ѡтъвѣща и҃съ и рече имъ
разорите ц҃рквь сиѭ ꙇ трьми деньми вьздвигнѫ ѭ҅
рѣшѧ же июдеи
четꙑръми десѧтꙑ и шестиѭ лѣтъ съзъдана бꙑⷭ҇ ц҃ркꙑ си ꙇ тꙑ ли трьми деньми вьздвигнеши ѭ
онъ же глааше о ц҃ркви тѣла своего
Е҅гда оубо въста отъ мрътвꙑхъ помѣнѫшѧ оученици его ѣко се г҃лааше ꙇ҅ вѣрѫ ѩсѧ кънигамъ и словеси еже рече и҃съ
Егда же бѣ въ и҃мѣⷯ҇ въ пасха въ праздьникъ мъноѕи вѣровашѧ въ імѧ его видѧще знамениѣ его еже творѣаше
самъ же и҃съ не въдааше себе въ вѣрѫ ихъ ꙇмъже самъ вѣдѣаше въсѧ ꙇ ѣко не трѣбовааше да къто съвѣдѣтельствоуоутъ о ч҃лвцѣ
самъ бо вѣдѣаше что бѣаше въ ч҃лвцѣ
Бѣ же ч҃лвкъ отъ фарисѣи никодимъ имѧ емоу кънѧѕъ июдеискъ
съ приде къ немоу ноштиѭ
и рече емоу
равьвии вѣмь ѣко отъ б҃а пришелъ еси оучитель
никтоже бо не можетъ знамении сихъ творити ѣже тꙑ твориши аште не бѫдетъ б҃ъ съ нимъ
отъвѣща и҃съ и҅ рече емоу
амин амин г҃лѭ тебѣ
аште кто не родитъ сѧ съ вꙑше не можетъ видѣти ц҃срствиѣ б҃жиѣ
г҃ла къ немоу никодимъ
како можетъ члвкъ родити сѧ старъ сꙑ
еда можетъ въторицеѭ въ чрѣво вьлѣсти матере своеѩ и родити сѧ
отъвѣшта и҃съ
аминь г҃лѭ тебѣ
аще кто не родитъ сѧ водоѭ҄ и д҃хомь не можетъ вьнити въ цⷭ҇рвие б҃жие҅
рожденꙑ отъ плъти плъть естъ ꙇ҅ рожденꙑ отъ д҃ха д҃хъ естъ
не диви сѧ ѣко рѣхъ ти
подобаатъ вамъ родити сѧ съ вꙑше
доухъ идеже хоштетъ доушетъ ꙇ глаⷭ҇ его слꙑшиши нъ не вѣси отъ кѫдоу придетъ и камо идетъ
тако естъ вьсѣкъ рожденꙑ отъ д҃ха
отъвѣшта никодимъ и рече емоу
како могѫтъ си бꙑти
отъвѣща и҃съ и рече емоу
тꙑ еси оучитель ꙇ҃лвъ
и сихъ ли не вѣси
аминь аминь г҃лѭ тебѣ ѣко еже вѣмь г҃лмь ꙇ еже видѣхомъ съвѣдѣтельствоуемъ ꙇ съвѣдѣтелъства нашего не приемлете
аште земъна рѣхъ вамъ и не вѣроуоуте како аште рекѫ вамъ н҃бска вѣроуоуте
ꙇ никтоже възиде на небо тъкмо съшедꙑ съ небесе с҃н чⷭ҇кꙑ сꙑ на небесе
ꙇ҅ ѣкоже моси вьзнесе змиѭ въ поустꙑни тако подобаатъ сѧ възнести сꙑноу ч҃лвскоумоу да вьсѣкъ вѣроуѩи во нь не п҃огꙑбнетъ нъ иматъ живота вѣчънааго
Тако бо б҃ъ вьзлюби мира ѣко с҃на своего иночѧдааго дастъ да вьсѣкъ вѣроуѩи на нь не погꙑбнетъ нꙑ иматъ живота вѣчънааго
не посъла бо б҃ъ с҃на своего вь миръ да содитъ мироу нъ да съпасетъ сѧ миръ имъ
вѣроуѩи во нь не бѫдетъ осѫжденъ
а не вѣроуѩи юже осѫжденъ естъ ѣко не вѣрова въ імѧ иночѧдааго с҃на б҃жиѣ
сь естъ сѫдъ
приде бо свѣтъ въ миръ ꙇ възлюбишѧ ч҃лвци паче тъмѫ неже свѣтъ
бѣшѧ бо ихъ дѣла зъла
вьсѣкъ бо дѣлаѩи зъла ненавидитъ свѣта ꙇ не приходитъ къ свѣтоу да не обличѧтъ сѧ дѣла его ѣко зъла сѫтъ
а творѧи истинѫ грѧдетъ къ свѣтоу да авѧтъ сѧ дѣла его ѣко о б҃ѕѣ сѫтъ съдѣлана
По сихъ приде и҃съ ꙇ҅ оу҅ченици его въ іюденскѫѭ землѭ ꙇ тоу живѣаше съ ними и кръштааше
бѣ же иоанъ кръстѧ вь еннонѣ близъ салимови ѣко водꙑ мъногꙑ бѣахѫ тоу ꙇ прихождаахѫ и кръштаахѫ сѧ
не оу бо бѣ въсажденъ въ темьницѫ иоанъ
Бꙑстъ же сътѧѕание отъ оученикъ иоановъ съ ꙇ҅юдеи о очиштении
ꙇ придѫ къ иоаноу и рѣшѧ емоу
равьви ꙇже бѣ съ тобоѭ об онъ полъ иоръдана емоуже тꙑ съвѣдѣтельствова се сь крьштаатъ и вьси грѧдѫтъ къ немоу
отъвѣща иоанъ и рече
не можетъ ч҃лкъ приимати ничесоже аще не бѫдетъ емоу дано съ небесе
вꙑ сами мьнѣ съвѣдѣтельствоуоуте ѣко рѣхъ
нѣсмъ азъ х҃ъ нъ посъланъ есмъ прѣдъ нимь
ꙇмѣѩи невѣстѫ женихъ естъ
а дроугъ жениховъ стоѩ и послоушаѩ его радостиѭ радоуоутъ сѧ за гласъ жениховъ
си оубо радость моѣ исплъни сѧ
ономоу подобаатъ расти а мьнѣ мьнити сѧ
грѧдꙑ съ вꙑше надъ вьсѣми естъ
сꙑ отъ землѧ отъ землѧ естъ и отъ землѧ г҃летъ
грѧдꙑи съ н҃бсе надъ вьсѣми естъ ꙇ еже видѣ и слꙑша се съвѣдѣтельствоуоутъ ꙇ съвѣдѣтельствиѣ его никтоже не приемлетъ
Приимꙑи его съвѣдѣтельство запечатьлѣ ѣко б҃ъ истиненъ естъ
Егоже бо посъла б҃ъ г҃лꙑ б҃жиѩ г҃лтъ
не въ мѣрѫ бо б҃ъ дастъ д҃ха
о҃тцъ любитъ с҃на и вьсѣ дастъ въ рѫцѣ его
вѣроуѩи въ с҃на иматъ животъ вѣчънꙑ
а иже не вѣроуоутъ въ с҃на не оузьритъ живота нъ гнѣвъ б҃жіи прѣбꙑваатъ на немь
Егда же оувѣдѣ г҃ъ ѣко оуслꙑшашѧ фарисѣи ѣко и҃съ мъножаишѧ оученикꙑ творитъ ꙇ кръштаатъ неже иоанъ а и҃съ самъ не кръштааше нъ оученици его остави июдеѭ и иде пакꙑ въ галилеѭ
достоѣаше же емоу проити скозѣ самариѭ҄
Приде же и҃съ въ градъ самарьскъ нарицаемꙑ сѵхарь ꙇскрь вьси ѭже дастъ иѣковъ иосифоу с҃ноу своемоу
бѣ же тоу стоуденецъ иѣковль
ꙇ҃с же троуждъ сѧ отъ поти сѣдѣаше тако на стоуденьци
година бѣ ѣко шестаа
приде жена отъ самариѩ почрѣтъ водꙑ
г҃ла и҃съ
даждъ ми пити
оученици бо его ошъли бѣахѫ въ градъ да брашъна коупѧтъ
г҃ла же емоу жена самарѣнꙑни
како тꙑ июдеи сꙑ отъ мене пити просиши женꙑ самарѣнꙑнѧ сѫштѧ
не прикасаѭтъ бо сѧ июдеи самарѣнехъ
отъвѣшта и҃съ и рече еи
аште би вѣдѣла даръ б҃жіи ꙇ кто естъ г҃лѧи ти даждь ми пити тꙑ би просила оу него и далъ ти би водѫ живѫ
г҃ла емоу жена
г҃и ни почръпала имаши
и стоуденецъ естъ глѫбокъ
отъ кѫдѫ оубо имаши водѫ живѫ
еда тꙑ болеи еси отъца нашего иѣкова ꙇже дастъ намъ стоуденецъ сь
ꙇ тъ из него питъ и с҃нве его и скоти его
отъвѣшта и҃съ и рече еи
вьсѣкъ пиѩи отъ водꙑ сеѩ вьжѧждетъ сѧ пакꙑ
а иже пиетъ отъ водꙑ ѭже азъ дамь емоу не вьждѧдаатъ сѧ въ вѣкъ нъ вода ѭже азъ дамь емоу бѫдетъ въ немь источьникъ водꙑ въходѧщѧ въ животъ вѣчънꙑ
г҃ла къ немоу жена
г҃и даждъ ми сиѭ водѫ да ни жѧждѫ ни прихождѫ сѣмо почръпатъ
г҃ла еи и҃с
ꙇди
призови мѫжь твои ꙇ приди сѣмо
отъвѣшта жена и рече емоу
не имамъ мѫжа
г҃ла еи и҃съ
добрѣ рече ѣко
мѫжа не имамъ
пѧть бо мѫжь имѣла еси ꙇ нꙑнѣ егоже имаши нѣстъ ти мѫжъ
се въ істинѫ рече
г҃ла емоу жена
г҃и виждѫ ѣко п҃ркъ еси тꙑ
отъци наши въ горѣ сеи поклонишѧ сѧ
ꙇ вꙑ г҃лте ѣко въ е҃мѣ естъ мѣсто ꙇдеже кланѣти сѧ подобаатъ
г҃ла еи и҃с
жено вѣрѫ ими ми ѣко грѧдетъ година егда ни въ горѣ сеи ни въ и҃мѣхъ поклоните сѧ о҃тцю
вꙑ кланѣате сѧ егоже не вѣсте
мꙑ же кланѣемъ сѧ еже вѣмъ ѣко с҃псние отъ июдеи естъ
нъ грѧдетъ година и нꙑнѣ естъ егда истиньни поклоньници поклонѧтъ сѧ о҃тцю д҃хомь и истиноѭ҄
ꙇбо отцъ тацѣхъ иштетъ покланѣѭштихъ сѧ емоу
д҃хъ естъ б҃ъ ꙇ иже кланѣатъ сѧ емоу д҃хмь и истиноѭ достоитъ кланѣти сѧ
г҃ла емоу жена
вѣмь ѣко месиѣ придетъ рекомꙑ х҃ъ
егда тъ придетъ вьзвѣститъ намъ вьсѣ
г҃ла еи и҃с
азъ есмъ г҃лѧи съ тобоѭ
ꙇ тъгдажде придѫ оученици его ꙇ чоуждаахѫ сѧ ѣко съ женоѭ г҃лааше
ꙇ никтоже не рече чесо иштеши ꙇли
что г҃леши съ неѭ҄
остави же водоносъ свои жена ꙇ иде въ градъ ꙇ г҃ла ч҃лкмъ
придѣте и видите ч҃лка ꙇ҅же рече ми вьсѣ елико сътворихъ
еда тъ естъ х҃ъ
ꙇзидѫ же из града и грѧдѣахѫ къ немоу
междю же симъ молѣахѫ и оученици его г҃лѭще
равьви ѣждъ
онъ же рече къ нимъ
азъ брашъно имамъ ѣсти егоже вꙑ не вѣсте
г҃лахѫ же оученици къ себѣ
еда кто принесе емоу ѣсти
г҃ла имъ и҃съ
мое брашъно естъ да творѭ волѭ посълавъшааго мѧ ꙇ съвръшѫ дѣла его
не вꙑ ли г҃лете ѣко еште четꙑре мѣсѧци сѫтъ ꙇ жѧтва придетъ
се г҃лѭ вамъ
вьзведѣте очи ваши и видите нивꙑ ѣко плавꙑ сѫтъ къ жѧтвѣ юже
ꙇ жьнѧи мъздѫ приемлетъ ꙇ събираѩи плодъ въ животъ вѣчънꙑ да и сѣѩи въкоупѣ радоуоутъ сѧ и жьнѧи
о семь бо естъ слово истовое ѣко инъ естъ сѣѩи҅ ꙇ инъ естъ жьнѧи
азъ посълахъ вꙑ жѧтъ ꙇдеже вꙑ не троудисте сѧ
ꙇни троудишѧ сѧ и вꙑ въ троудꙑ ихъ вьнидете
отъ града же того мъноѕи вѣровашѧ вь него отъ самарѣнъ за слово женѣ съвѣдѣтельствоуѭшти ѣко
рече ми вьсѣ елико сътворихъ
егда же придѫ самарѣне къ немоу молѣахѫ и да би прѣбꙑлъ оу нихъ
ꙇ прѣбꙑстъ тоу дъва дьни
ꙇ мъного паче вѣровашѧ за слово его
женѣ же г҃лхѫ ѣко
юже не за твоѭ бесѣдѫ вѣроуемъ
сами бо слꙑшахомъ и вѣмъ ѣко сь естъ въ істинѫ с҃псъ мира х҃ъ
По дъвою же дъноу изиде отъ тѫдоу и ꙇде въ галилеѭ
самъ бо и҃съ съвѣдѣтельствова ѣко п҃ркъ въ своемь отъчъствии не иматъ чьсти
егда же приде въ галилѣѭ҄ приѩсѧ и галилѣане вьсѣ видѣвъше елико сътвори въ ꙇ҃мѣхъ въ праздьникъ
ꙇ ти бо придѫ въ праздьникъ
приде же пакꙑ и҃с въ кана галилѣѫ҅ идеже сътвори отъ водꙑ вино
Бѣ же етеръ ц҃сръ мѫжъ егоже с҃нъ болѣаше въ каперьнаоумѣ
сь слꙑшавъ ѣко и҃с приде отъ июдеѩ въ галилѣѫ иде къ немоу и молѣаше и да сънидетъ и ꙇсцѣлитъ с҃на его
бѣ бо оумираѩ
рече же къ немоу и҃съ
аште знамении и чюдесъ не видите не имате вѣрꙑ ѩти
г҃ла къ немоу ц҃сръ мѫжъ
г҃и съниди прѣжде даже не оумьретъ отрочѧ мое
г҃ла къ немоу и҃съ
иди
с҃нъ твои живъ естъ
ꙇ вѣрѫ емъ ч҃лвкъ словеси еже рече емоу и҃с идѣаше
абие же съходѧщю емоу се раби его сърѣтѫ и г҃лѭще ѣко с҃нъ ти живъ естъ
въпраша же годинꙑ отъ нихъ въ кѫѭ соулѣе емоу бꙑⷭ҇
рѣшѧ же емоу ѣко
въчера въ годинѫ седмѫѭ остави и огн҄ь
разоумѣ же о҃цъ ѣко та бѣ година вь нюже рече емоу и҃с ѣко
с҃нъ твои живъ естъ
ꙇ вѣрова самъ и весь домъ его
се пакꙑ въторое чюдо сътвори и҃съ пришедъ отъ ꙇ҅юдеѩ въ галилѣѭ҄
По сихъ же бѣ праздьникъ июдеискъ Ꙇ вьзиде и҃с въ ероусалимъ
естъ же въ е҃рсмѣхъ на овьчи кѫпѣли ѣже нарицаатъ сѧ евреискꙑ витезда пѧть притворъ имѫшти
въ тѣхъ лежааше мъножьство болѧштиихъ слѣпъ хромъ соухъ чаѭщиихъ движениѣ водѣ
а҃нгл бо г҃нь на вьсѣ лѣта съхождааше въ кѫпѣль ꙇ възмѫштааше водѫ ꙇ иже пръвѣе вълажааше по възмѫштении водꙑ съдравъ бꙑвааше ѣцѣмъ же недѫгомъ одръжимъ бꙑвааше
Бѣ же тоу единъ ч҃лвкъ ꙉ҃ ꙇ осмь лѣтъ имꙑ въ недѫѕѣ своемь
сего видѣвъ и҃с лежѧшта ꙇ разоумѣвъ ѣко мънога лѣта ѭже имѣаше г҃ла емоу
хоштеши ли цѣлъ бꙑти
отъвѣща емоу недѫжънꙑ
еи г҃и ч҃лка же не имамъ да егда възмѫтитъ сѧ вода въвръжетъ мѧ въ кѫпѣль
егда же прихождѫ азъ ꙇнъ прѣжде мене вълазитъ
г҃ла емоу и҃с
въстани
възъми одръ твои ꙇ иди въ домъ свои
ꙇ абье цѣлъ бꙑстъ ч҃лкъ ꙇ вьзѧтъ одръ свои и хождааше
бѣ же собота въ тъ дьнь
г҃лахѫ же июдеи исцѣлѣвъшюоумоу
собота естъ и не достоитъ тебѣ вьзѧти одра твоего
онъ же отъвѣшта имъ
ꙇже мѧ сътвори цѣла тъ мънѣ рече
вьзьми одръ твои и ходи
въпросишѧ же и
къто естъ ч҃къ рекꙑ тебѣ
вьзьми одръ твои и ходи
ꙇсцѣлѣвꙑ же не вѣдѣаше кто естъ
ꙇ҃с бо оуклони сѧ народоу сѫштю на мѣстѣ
по томь же обрѣте и и҃с въ ц҃ркве
ꙇ рече емоу
се цѣлъ бꙑст
к томоу не съгрѣшаи да не горе что бѫдетъ
ꙇде же ч҃лвкъ и повѣдѣ июдеомъ ѣко и҃с естъ иже и сътвори цѣла
Ꙇ҅ сего ради гонѣахѫ июдеи и҃са и искаахѫ его оубити зане си творѣаше въ соботѫ
Ꙇс же отъвѣштаваше имъ
О҃тцъ мои до селѣ дѣлаатъ и азъ дѣлаѭ
сего же ради искаахѫ паче июдеи его оубити ѣко не тъкмо разарѣаше соботѫ нъ і о҃ца своего г҃лааше б҃а равенъ сѧ творѧ б҃оу
отъвѣшта же и҃съ и рече имъ
аминь амин г҃лѭ вамъ
не можетъ с҃нъ о себѣ творити ничесоже аште не еже видитъ о҃тца творѧща
ѣже бо онъ творитъ си и с҃нъ такожде творитъ
от҃ц бо любитъ с҃на и вьсѣ показаатъ емоу ѣже самъ творитъ ꙇ большаа сихъ покажетъ емоу дѣла да вꙑ чюдите сѧ
ѣко бо о҃цъ вьскрѣшаатъ мрътвꙑѩ и живитъ тако и с҃нъ ѩже хоштетъ живитъ
о҃тцъ бо не сѫдитъ никомоуже нъ сѫдъ весь дастъ с҃нови да въси чтѫтъ с҃на ѣкоже чтѫтъ о҃тца
ꙇ иже не чтетъ с҃на не чьтетъ о҃тца посълавъшааго и
Аминь аминь г҃лѭ вамъ ѣко слоушаѩ҅и словесе моего и вѣрѫ емлѧ посълавъшюмоу мѧ ꙇматъ живота вѣчънааго ꙇ на сѫдъ не придетъ нъ прѣидетъ отъ съмръти въ животъ
аминь амин г҃лѭ вамъ ѣко грѧдетъ година и нꙑнѣ естъ егда мрътвии оуслꙑшѧтъ г҃лсъ сна б҃жиѣ ꙇ оуслꙑшавъшеи оживѫтъ
ѣкоже бо о҃тцъ живота иматъ вь себѣ тако дастъ и с҃нови живота имѣти вь себѣ
и областъ дастъ емоу и сѫдъ творити ѣко с҃нъ ч҃лвскꙑ естъ
не дивите сѧ семоу ѣко грѧдетъ година вь нюже вьси сѫштеи въ гробѣхъ оуслꙑшѧтъ г҃лсъ с҃на б҃жиѣ и изидѫтъ сътворьшеи благаа въ вьскрѣшение животоу а сътворьшеи зълаа въ вьскрѣшение сѫдоу
не могѫ азъ о себѣ творити ничесоже
ѣкоже слꙑшѫ сѫждѫ и сѫдь мои правьденъ естъ ѣко не иштѫ волѧ моеѩ нъ волѭ посълавъшааго мѧ о҃тца
аште азъ съвѣдѣтельствоуѭ о мьнѣ съвѣтельство мое нѣстъ истинъно
ꙇнъ естъ съвѣдѣтельствоуѩи о менѣ ꙇ вѣмь ѣко истиньно естъ съвѣдѣтельство еже съвѣдѣтельствоутъ о мънѣ
вꙑ посъласте къ иоаноу ꙇ съвѣдѣтельствова о истинѣ
азъ же не отъ ч҃лка съвѣдѣтельства приемлѭ нъ си г҃лѭ да вꙑ с҃псни бѫдете
онъ бѣ свѣтильникъ горꙙ и свьтѧ
въі же хотѣсте въздрадовати сѧ въ годинѫ свьтѣниѣ его
азъ же имамъ съвѣдѣтельство боле иоанова
дѣла бо ѣже дастъ мънѣ о҃тцъ да съвръшѫ ѣ та дѣла ѣже творѭ съвѣдѣтелъствоуѭтъ о мьнѣ ѣко отецъ мѧ посъла
и посълавꙑ мѧ о҃тцъ тъ съвѣдѣтельствова о мьнѣ
ни гласа его никъдеже слꙑшасте ни видѣниѣ его видѣсте
ꙇ словесе его не имате прѣбꙑваѭшта въ васъ зане егоже тъ посъла семоу вꙑ вѣрꙑ не емлете
ꙇспꙑтаꙇте кънигꙑ ѣко вꙑ мъните въ нихъ ꙇмѣти животъ вѣчънꙑ
ꙇ тъи сѫтъ съвѣдѣтельствоуѭштѧ о мьнѣ
ꙇ не хощете прити къ мьнѣ да животъ имате
славꙑ отъ ч҃лкъ не п҃риемлѭ нъ разоумѣѭ вꙑ ѣко лѭ҄бьве б҃жиѩ не имате вь себѣ
азъ придъ въ імѧ о҃тца моего и не приемлете мене
аште инъ придетъ въ імѧ свое того приемлете
како вꙑ можете вѣровати славѫ дроугъ отъ дроуга приемлѭште ꙇ҅ славꙑ ѣже отъ единааго б҃а не ищете
не мьните ѣко азъ на вꙑ рекѫ къ отъцоу
естъ иже на вꙑ г҃лтъ моси на негоже вꙑ оупъвасте
аште бо бисте вѣрѫ имали мосеови вѣрѫ бисте ѩли и мьнѣ
о мьнѣ бо тъ писа
аще ли того кънигамъ вѣрꙑ не емлете како моимъ г҃лмъ вѣрѫ еимете
по сихъ иде и҃съ на онъ полъ морѣ галилѣѩ таверьѣдъскꙑ
и по немь идѣаше народъ мъногъ ѣко видѣахѫ знамениѣ ѣже творѣше на недѫжънꙑхъ
вьзиде же на горѫ и҃с ꙇ тоу сѣдѣаше съ оученикꙑ своими
бѣ же близъ пасха праздьникъ ию҅деискъ
Възведъ же очи и҃с видѣвъ ѣко мъногъ народъ грѧдетъ къ немоу г҃ла къ филипоу
чимь коупимъ хлѣбꙑ да ѣдѧтъ сии҅
се же г҃лааше искоушаѩ и҅
самъ бо вѣдѣше что хотѧ сътворити
отъвѣшта емоу филипъ
дьвѣма сътома пѣнѧѕъ хлѣбъ не довьлѫтъ имъ да къжьдо ихъ мало чъто прииметъ
г҃ла емоу единъ отъ оученикъ его аньдрѣа братръ симона петра
естъ отрочиштъ сьде единъ ꙇже иматъ пѧть хлѣбъ ѩчьнъ ꙇ дьвѣ рꙑбѣ
нъ си чъто сѫтъ вь селико
рече же и҃с
сътворите чловкꙑ възлешти
бѣ же трѣва мънога на мѣстѣ
вьзлеже оубо мѫжъ числомъ ѣко пѧть тꙑсѫштъ
приѩтъ же хлѣбъ и҃с и хвалѫ въздавъ подастъ оученикомъ а оученици възлежѧштиꙇмъ такожде и отъ рꙑбоу елико хотѣахѫ
ꙇ ѣко насꙑтишѧ сѧ г҃ла оученикомъ своимъ
съберѣте избꙑтъкꙑ оукроухъ да не погꙑблетъ ничътоже
събърашѧ же и исплънишѧ дъва на десѧте коша оукроухъ отъ пѧти хлѣбъ ѩчънꙑхъ ꙇже избꙑшѧ ѣдъшеимъ
Ч҃лвци же видѣвъше знамение еже сътвори и҃с г҃лаахѫ ѣко
сь естъ въ істинѫ п҃ркъ грѧдꙑи вь весь миръ
и҃с же разоумѣвъ ѣко хотѧтъ прити да въсхꙑтѧтъ і и сътворѧтъ ц҃срѣ отиде пакꙑ въ горѫ тъ единъ
ꙇ ѣко поздѣ бꙑстъ сънидѫ оученици его на море ꙇ вълѣзъше въ ладиѭ ѣдѣахѫ на онъ полъ морѣ въ каперънаоумъ
ꙇ тъма абие бꙑстъ ꙇ не оу бѣ пришелъ къ нимъ и҃с
море же вѣтроу велию дꙑхаѭ҄штю въстааше
гребъше же ѣко дъва десѧтѣ и пѧть стадии ли ꙉ ти оузьрѣшѧ и҃са ходѧща по морю ꙇ близъ кораблѣ бꙑвъша и оубоѣшѧ сѧ
онъ же г҃ла имъ
азъ есмъ
не боите сѧ
хотѣахѫ же и приѩти въ корабь и абие бꙑстъ корабль на земи вь нѭже ѣдѣахѫ
Въ оутрѣи дьнь народъ иже стоѣаше об онъ полъ морѣ видѣвъ ѣко кораблѣ иного не бѣ тоу тъкъмо единъ тъ въ ньже вьнидѫ оученици его ꙇ ѣко не вьниде съ оученикꙑ своими и҃с въ корабь нъ едини оученици его идѫ
и ини придѫ корабли отъ тивериѣдꙑ близъ мѣста идеже ѣсѧ хлѣбꙑ хвалѫ въздавъшю г҃ю
егда же видѣшѧ народи ѣко и҃са не бꙑстъ тоу ни оученикъ его вьлѣзѫ сами въ кораблѧ и придѫ въ каперънаоумъ ꙇ҅скѫште и҃са
ꙇ обрѣтъше и об онъ полъ морѣ рѣшѧ емоу
оучителю когда сѣмо приде
отъвѣшта имъ и҃съ и рече
аминь амнь г҃лѭ вамъ
ꙇштете мене не ѣко видѣсте знамение нъ ѣко ѣли есте хлѣбꙑ и насꙑтисте сѧ
Дѣлаите не брашъно гꙑблѭштее нъ брашъно прѣбꙑваѭщее въ животѣ вѣчьнѣемь еже с҃нъ ч҃лвскꙑ вамъ дастъ
сего бо о҃тцъ знамена б҃ъ
рѣшѧ же къ немоу
что сътворимъ да дѣлаемъ дѣла б҃жиѣ
отъвѣща и҃съ и рече имъ
се е҅стъ дѣло б҃жие҅ да вѣроуоуте въ тъ егоже посъла онъ
рѣшѧ же емоу
кое оубо тꙑ твориши знамение да видимъ и вѣрѫ имемъ тебѣ
что дѣлаеши
отъци наши ѣсѧ манънѫ въ поустꙑни ѣкоже естъ писано
хлѣбъ съ небесе дастъ имъ ѣсти
рече имъ и҃с
аминь амнь г҃лѭ вамъ
не моси дастъ вамъ хлѣбъ съ н҃ебсе нъ о҃тцъ мои дастъ вамъ хлѣбъ истинънꙑ съ небесе
хлѣбъ бо б҃жии естъ съходѧи съ небесе и даѩи живота мироу
Рѣшѧ же къ немоу
г҃и въсегда даждъ намъ хлѣбъ сь
рече же имъ и҃съ
азъ есмъ хлѣбъ животънꙑи
грѧдꙑ къ мьнѣ не иматъ възаалкати сѧ и вѣроуѩи въ мѧ не иматъ въждѧдати сѧ никогдаже
нъ рѣхъ вамъ ѣко и видѣсте мѧ и не вѣроуоуте
въсе еже дастъ мьнѣ отъцъ къ мьнѣ придетъ ꙇ грѧдѫштааго ко мьнѣ не ижденѫ вонъ ѣко сънидъ съ небесе да не творѫ волѧ моеѩ нъ волѭ посълавъшаа҅го мѧ
Се же естъ волѣ посълавъшааго мѧ о҃тца да вьсѣко еже дастъ ми не погоублѭ҄ отъ него нъ вьскрѣшѫ и въ послѣдьнии день
се бо естъ волѣ о҃тца моего да вьсѣкъ видѧи с҃на и вѣроуѩи вь него ꙇматъ живота вѣчънааго ꙇ вьскрѣшѫ и азъ въ послѣдьнии день
ръпътаахѫ же июдеи о немь ѣко рече
азъ есмъ хлѣбъ съшедꙑи съ небесе
ꙇ г҃лаахѫ
не сь ли естъ и҃с с҃нъ иосифовъ емоуже мꙑ знаемъ о҃тца и матерь
како оубо сь г҃летъ ѣко
съ небесе сънидъ
отъвѣща и҃с и҅ рече имъ
не ръпьштите междю собоѭ҄
никтоже не можетъ прити къ мьнѣ аште не о҃тцъ посълавꙑи мѧ привлѣчетъ его ꙇ азъ въскрѣшѫ и въ послѣдьнии дьнь
естъ писано въ пророцѣхъ
ꙇ бѫдѫтъ вьси оучени б҃гомь
вьсѣкъ слꙑшавꙑ о҃тца и навꙑкъ придетъ къ мьнѣ
не ѣко отьца видѣлъ естъ тъкъмо
тъкмо сѫи отъ б҃а
сь видѣ о҃тца
амин а҅мин г҃лѭ вамъ
вѣроуѩи вь мѧ иматъ живота вѣчънааго
азъ есмъ хлѣбъ животънꙑ
О҃тци ваши ѣсѧ маннѫ въ поустꙑни и оу҅мьрѣшѧ
сь естъ хлѣбъ съходѧи съ небесе да аште отъ него кто ѣстъ не оумьретъ
азъ есмъ хлѣбъ живꙑ съшедꙑ съ небесе
аште кто сънѣстъ отъ хлѣба сего живъ бѫдетъ въ вѣкъ
хлѣбъ бо иже азъ дамь пльть моѣ естъ ѭже азъ дамь за животъ мира
пьрѣахѫ же сѧ июдеи междю собоѭ г҃лѭште
како можето сь дати плъть своѭ ѣсти намъ
рече же имъ и҃с
аминъ амн г҃лѭ вамъ
аште не сънѣсте плъти с҃на ч҃лскааго и пиете кръве его живота не имате вь себѣ
ѣдꙑ моѭ плъть и пиѩи моѭ҄ кръвь ꙇматъ живота вѣчънааго и азъ вьскрѣшѫ и въ послѣдьнии дьнь
плъть бо моѣ истинъно естъ брашъно ꙇ кръвъ моѣ истинъно естъ пиво
Ѣдꙑ моѭ плътъ и пиѩи моѭ кръвь вь мьнѣ прѣбꙑваатъ и азъ вь немь
ѣкоже посъла мѧ живѫи о҃тцъ ꙇ҅ азъ живѫ отъца ради
сь естъ хлѣбъ съшедꙑ съ небесе не ѣкоже ѣсѧ о҃тци ваши манꙿнѫ ꙇ оумьрѣшѧ
ѣдꙙи хлѣбъ съ живъ бѫдетъ въ вѣкъ
си рече на сонъмищи оучѧ въ каперънаоумѣ
мъноѕи же слꙑшавъше отъ оученикъ его рѣшѧ
жестоко естъ слово се
кто можетъ его слоушати
вѣдꙑ же и҃съ въ себѣ ѣко ръпъштѫтъ о семь оученици его рече имъ
се ли вы блазнитъ
аще оубо оузьрите с҃на ч҃ловчскааго въсходѧща идеже бѣ прѣжде
д҃хъ естъ иже живлѣатъ
отъ плъти нѣ польѕѧ никоеѩже
г҃лꙑ ѩже азъ г҃лахъ вамъ д҃хъ сѫтъ и животъ сѫтъ
нъ сѫтъ отъ васъ едини иже не вѣроуѭтъ
вѣдѣаше бо искони и҃съ кто сѫтъ не вѣроуѭштеи ꙇ кто естъ хотѧи прѣдати и
ꙇ г҃лаше
сего ради рѣхъ вамъ ѣко никтоже не можетъ прити къ мьнѣ аште не бѫдетъ дано емоу отъ о҃ца моего
отъ сего мьноѕи отъ оученикъ его идѫ въспѧть ꙇ к томоу не хождаахѫ съ нимь
Рече же и҃съ обѣма на десѧте
еда и вꙑ хоштете ити
отъвѣшта емоу симонъ петрь
г҃и къ комоу идемъ
г҃лꙑ живота вѣчънааго имаши
ꙇ мꙑ вѣровахомъ и познахомъ ѣко тꙑ еси х҃ь с҃нъ б҃а живааго
Отъвѣшта имъ и҃съ
не азъ ли васъ два на десѧте избърахъ
ꙇ отъ васъ единъ диѣволъ естъ
г҃лааше же июдѫ симонова ꙇскариота
сь бо хотѣаше прѣдати и единъ сꙑ отъ обою на десеⷮ҇
Ꙇ хождааше по сихъ и҃съ въ галилеи
не хотѣаше бо въ іюдеи ходити ѣко искаахѫ его июдеи оубити
бѣ же близъ праздьникъ июдеискъ скинопигиѣ
рѣшѧ же къ немоу братриѣ его
прѣиди отъ сѫдѫ ꙇ идѫ въ іюдеѭ до и оученици твои видѧтъ дѣла твоѣ ѣже твориши
никтоже бо въ таинѣ ничесоже творитъ и ꙇщетъ самъ ѣвѣ бꙑти
аште си твориши ави сѧ вьсемоу мироу
ни братрьѣ бо его вѣроваахѫ вь него
г҃ла же имъ и҃с
врѣмѧ мое не оу приде а врѣмѧ ваше въсегда есть готово
не можетъ миръ ненавидѣти васъ
мене же ненавидитъ ѣко азъ съвѣдѣтельствоуѭ о немь ѣко дѣла его зъла сѫтъ
вꙑ вьзидѣте въ праздьникъ сь
азъ не вьзидѫ въ праздьникъ сь ѣко врѣмѧ мое не оу исплъни сѧ
си рекъ самъ оста въ галилеи
егда же възидѫ братриѣ его въ праздьникъ тъгда и самъ възиде не ѣвѣ нъ ѣко таи
июдеи же искаахѫ его въ праздьникъ
и г҃лаахѫ
кьде естъ онъ
и ръптъ мъногъ бѣ о немь въ народѣхъ
ови г҃лаахѫ ѣко благъ естъ
ини же г҃лаахѫ
ни нъ льститъ народꙑ
никотерꙑи же оубо ѣвѣ г҃лааше о немь страха ради июдеиска
Абие же въ прѣполовление праздьника вьзиде и҃с въ ц҃ркъ и оучааше
и дивлѣахѫ сѧ июдеи глаголѭште
како сь кънигꙑ оумѣатъ не оучь сѧ
отъвѣшта же и҃съ и рече имъ
мое оучение нѣстъ мое нъ посълавъшаа҅го мѧ
аште кто хоштетъ волѭ его творити разоумѣатъ о оучении кое отъ б҃а естъ ли азъ о себѣ г҃лѭ
г҃лѧи о себѣ славꙑ своеѩ иштетъ
а иштѧи славꙑ посълавъшааго и сь истиненъ естъ ꙇ нѣстъ неправъдꙑ вь немь
не моси ли дастъ вамъ законъ
ꙇ никтоже отъ васъ творитъ закона
Чъто мене иштете оубити
отъвѣшта народъ и рече
бѣсъ ли имаши
кто тебе иштетъ оубити
отъвѣща и҃с и рече имъ
едино дѣло сътворихъ и вьси дивите сѧ
сего ради моси дастъ вамъ обрѣзание не ѣко отъ мосѣа естъ нъ отъ о҃цъ и въ соботѫ обрѣзаате ч҃лⷦ҇а
аште обрѣзание приемлетъ ч҃къ въ соботѫ да не разоритъ сѧ законъ мосѣовъ на мѧ ли гнѣваате сѧ ѣко въсего члⷦ҇а съдрава сътворихъ въ соботѫ
не сѫдите на лица нъ праведънꙑ сѫдъ сѫдите
Г҃лаахѫ же едини отъ иероусалимлѣнъ
не сь ли естъ егоже иштѫтъ оубити
и се не обиноуѩ сѧ г҃лтъ и ничесоже емоу не г҃лѭтъ
еда како разоумѣшѧ кънѧѕи ѣко сь естъ х҃ъ
нъ сего вѣмь отъ кѫдѫ естъ
а х҃ъ егда придетъ никтоже не вѣстъ отъ кѫдоу бѫдетъ
Възъва же въ ц҃ркви оучѧ и҃с и г҃лѧ
ꙇ мене вѣсте и вѣсте отъ кѫдоу есмъ
и о себѣ не придъ нъ естъ истиненъ посълавꙑи мѧ егоже вꙑ не вѣсте
азъ і вѣмь ѣко отъ него есмь и ть мѧ посъла
ꙇскаахѫ же ѩти и ꙇ никтоже не възложи рѫкꙑ на нь ѣко не оу бѣ пришелъ годъ его
отъ народа же мъноѕи вѣровашѧ во нь ꙇ҅ г҃лаахѫ ѣко
х҃ъ егда придетъ еда больша знамениѣ сътворитъ ѣже сь естъ сътворилъ
слꙑшашѧ же фарисѣи народъ ръпьщѫшть о немь се Ꙇ посълашѧ архиереи и фарисеи слоугꙑ да имѫтъ і
Рече же и҃съ
еште мало врѣмѧ съ вами есмъ ꙇ идѫ къ посълавъшюмоу мѧ
Поиштете мене и не обрѧштете ꙇ идеже есмъ азъ вꙑ не можете прити
рѣшѧ же июдеи къ себѣ сами
камо хоштетъ ити ѣко мꙑ не обрѧштемъ его
еда въ расѣание елинъско хоштетъ ити ꙇ оучити ельлинꙑ
что естъ слово се
вьзиштете мене и не обрѧщете ꙇ идеже есмъ азъ вꙑ не можете прити
Въ послѣдьни же день великꙑи праздьникъ стоѣаше и҃с и зъвааше г҃лѧ
аште кто жѧждетъ да придетъ къ мьнѣ и пиетъ
вѣроуѩи вь мѧ ѣкоже кънигꙑ рѣшѧ рѣкꙑ отъ чрѣва его истекѫтъ водꙑ живꙑ
се же рече о доусѣ иже хотѣахѫ приимати вѣроуѭштеи вь него
не оу бо бѣ дⷯ҇ъ с҃тꙑи данъ ѣко и҃съ не оу бѣ прославленъ
мъноѕи же отъ народа слꙑшавъше словеса си г҃лаахо
сь естъ вꙑ истинѫ п҃ркъ
дроуѕии г҃лаахѫ
сь естъ х҃ъ
Ови г҃лаахѫ
еда отъ галилѣѩ х҃ъ придетъ
не кънигꙑ ли рѣшѧ ѣко отъ сѣмене д҃ва придетъ х҃ъ
распьрѣ же бꙑстъ въ народѣ его ради
едини же отъ нихъ хотѣахѫ и ѩти нъ никътоже не възложи на нь рѫкоу
Придѫ же слоугꙑ къ архиереомъ и фарисѣомъ ꙇ рѣшѧ имъ ти
по что не привѣсте его
отъвѣшташѧ слоугꙑ
николиже тако естъ г҃лъ ч҃лвкъ ѣко сь ч҃лвкъ
отъвѣщашѧ имъ фарисѣи
еда и вꙑ прѣльштени бꙑсте
еда кто отъ кнѧѕъ вѣрова во нь ли отъ фарисѣи
нъ народъ сь ꙇже не вѣстъ закона проклѧти сѫтъ
Г҃ла къ нимъ никодимъ пришедꙑ къ немоу ноштиѭ҄ единъ сꙑ отъ нихъ
еда законъ нашъ сѫдитъ ч҃лвкоу аще не слꙑшитъ отъ него прѣжде ꙇ разоумѣатъ что творитъ
отъвѣшташѧ и рѣшѧ емоу
еда и тꙑ отъ галилеѩ еси
ꙇспꙑтаи и виждь ѣко отъ галилѣѩ п҃ркъ не приходитъ
ꙇ҃҅с же иде въ горѫ елеонъскѫ
Ютро же пакꙑ приде въ ц҃рквъ
ꙇ вьси людье идѣахѫ кь немоу ꙇ сѣдъ оучааше ѩ
привѣсѧ же кънижьници и фарисеи женѫ вь прѣлюбодѣании ѩтѫ
и поставьше ѭ по срѣдѣ г҃лашѧ емоу
оучителю си жена ѩта естъ нꙑнѣ въ прѣлюбодѣании
а въ законѣ намъ моси повелѣ таковꙑѩ камениемь побивати
тꙑ же что г҃леши
се же рѣшѧ искоушаѭште и да бѫ имѣли на нь что г҃лати
ꙇ҃съ же низъ поклонь сѧ пръстомь писааше на земи
ѣко же прилежаахѫ въпрашаѭште и въсклони сѧ и рече имъ
ꙇже васъ без грѣха естъ прѣжде връѕи камень на нѭ
и пакꙑ поклонь сѧ писааше на земи
они же слꙑшавъше исхождаахѫ единъ по единомоу начьнъше отъ старецъ до послѣдьнихъ
ꙇ оста и҃съ единъ и жена стоѩшти по срѣдѣ
въсклонь же сѧ и҃съ рече еи
жено кьде сѫтъ иже на тѧ важдахѫ
никꙑи же ли тебе не осѫди
она же рече
никꙑиже г҃и
рече еи и҃с
ни азъ тебе осѫждаѭ
иди и отъ селѣ не съгрѣшаи к томоу
Пакꙑ же имъ рече и҃съ г҃лѧ
азъ есмъ свѣтъ мироу
ходѧи по мьнѣ не иматъ ходити въ тъмѣ нꙑ иматъ свѣта животънааго
рѣшѧ же емоу фарисѣи
тꙑ о себѣ самъ съвѣдѣтельствоуеши
съвѣдѣтель҄ство твое нѣстъ истинъно
Ѡтъвѣшта и҃съ и рече имъ
аште азъ съвѣдѣтельствоуѭ о мьнѣ самомъ съвѣдѣтельство мое истинъно естъ ѣко вѣмь отъ кѫдоу придъ и камо грѧдѫ
вꙑ же не вѣсте отъ кѫдоу грѧдѫ и камо идѫ
вꙑ по плъти сѫдите
азъ не сѫждѫ никомоуже
аште ли сѫждѫ азъ сѫдъ мои истиненъ естъ ѣко единъ нѣсмъ нъ азъ и посълавꙑ мѧ о҃тцъ
ꙇ въ законѣ же вашемь писано естъ ѣко дъвою ч҃лвкоу съвѣдѣтельство истинъно естъ
азъ есмъ съвѣдѣтельствоуѩ о мьнѣ самомь ꙇ съвѣдѣтельствоуоутъ о мьнѣ посълавꙑи мѧ о҃тцъ
Г҃лаахѫ же емоу
къде естъ отъцъ твои
Отъвѣшта и҃с
ни мене вѣсте ни отьца моего
аште мѧ бисте вѣдѣли и о҃тца моего бисте вѣдѣли
Сиѩ г҃лꙑ г҃ла и҃с въ газофилаки҄и҅ оучѧ въ ц҃ркве
ꙇ никтоже не ѩтъ его ѣко не оу бѣ пришъла година его
Рече же имъ пакꙑ и҃с
азъ идѫ и възиштете мене и вь грѣсѣ вашемъ оумьрете
ѣможе азъ идѫ вꙑ не можете прити
г҃лаахѫ же июдеи
еда сѧ самъ оубиетъ ѣко г҃лтъ
ѣможе азъ идѫ вꙑ не можете прити
ꙇ г҃лааше имъ
вꙑ отъ нижънихъ есте
азъ отъ вꙑшънихъ есмъ
вꙑ отъ сего мира есте
азъ нѣсмъ отъ сего мира
рѣхъ оубо вамъ ѣко оумьрете въ грѣсѣхъ вашихъ
аште бо вѣрꙑ не емлете ѣко азъ есмъ оумьрете въ грѣсѣхъ вашихъ
г҃лаахѫ же емоу
тꙑ кто еси
ꙇ рече имъ и҃с
начѧтокъ ѣко и г҃лѭ вамъ
мъного имамъ о васъ г҃лати и сѫдити
нъ посълавꙑ мѧ истиненъ естъ ꙇ азъ ѣже слꙑшахъ отъ него си г҃лѭ въ мирѣ
ꙇ не разоумѣшѧ ѣко отъца имъ г҃лааше
рече же имъ и҃с
егда възнесете с҃на ч҃лвчскааго тъгда разоумѣате ѣко азъ есмъ ꙇ о себѣ ничесоже не творѭ нъ ѣкоже наоучи мѧ о҃тцъ мои си творѭ
ꙇ посълавꙑ мѧ съ мъноѭ естъ
не остави мене единого о҃тцъ ѣко азъ оугодъна творѭ емоу въсегда
си г҃лѭштю емоу мъноѕи вѣровашѧ въ него
Г҃лааше же и҃с къ вѣровавъшиимъ вь нь июдеомъ
аште вꙑ прѣбѫдете въ словеси моемъ вꙑ истинѫ оученици мои бѫдете
ꙇ разоумѣате истинѫ ꙇ истина свободитъ вꙑ
отъвѣшташѧ емоу июдеи
сѣмѧ аврамле есмъ и никомоуже не работахомъ николиже
како тꙑ г҃леши ѣко
свободь бѫдете
о҅тъвѣща имъ и҃с
аминь аминь г҃лѭ вамъ ѣко
вьсѣкъ творѧи грѣхъ рабъ естъ грѣхоу
а рабъ не прѣбꙑваатъ въ домоу въ вѣкъ
с҃нъ же прѣбꙑваатъ въ вѣкъ
аште оубо с҃нъ вꙑ свободитъ вꙑ истинѫ свободь бѫдете
вѣмь ѣко сѣмѧ аврамле есте
нь иштете мене оубити ѣко слово мое не вьмѣштаатъ сѧ въ васъ
Азъ ѣже видѣхъ оу о҃тца моего г҃лѭ
ꙇ вꙑ оубо ѣже видѣсте оу о҃тца вашего творите
отъвѣщашѧ и рѣшѧ емоу
о҃тцъ нашъ авраамъ естъ
г҃ла имъ и҃с
аште чѧда авраамлѣ бꙑсте бꙑли дѣла авраамлѣ творили бисте
нꙑнѣ же иштете мене оубити ч҃лка иже истинѫ вамъ г҃лхъ ѭже слꙑшахъ отъ б҃а
сего авраамъ нѣстъ сътворилъ
вꙑ творите дѣла о҃тца вашего
Рѣшѧ же емоу
мꙑ отъ любодѣаниѣ нѣсмъ рождени
единого о҃тца имамъ б҃а
Рече же имъ и҃с
Аще б҃ъ о҃тцъ вашъ би бъилъ любили мѧ бисте
азъ бо отъ б҃а изидъ и придъ
не о себѣ бо придъ нъ тъ мѧ посъла
по чъто бесѣдꙑ моеѩ не разоумѣате
ѣко не можете слꙑшати словесе моего
вꙑ отъ отъца диѣвола есте
и похоти о҃тца вашего хоштете творити
о҅нъ ч҃кооубиицъ бѣ искони ꙇ вꙑ истинѣ не стоитъ ѣко нѣстъ истинꙑ вь немь
егда г҃летъ лъжѫ отъ своихъ г҃летъ ѣко льжь естъ и о҃тцъ его
азъ же зане истинѫ г҃лѭ не емлете вѣрꙑ мьнѣ
къто отъ васъ обличаатъ мѧ о грѣсѣ
аште ли истинѫ г҃лѭ по чъто вꙑ не емлете вѣрꙑ мънѣ
ꙇ҅же естъ отъ б҃а г҃лъ б҃жіи послоушаатъ
сего вꙑ не послоушаате ѣко нѣсте отъ б҃а
отъвѣшташѧ июдеи и рѣшѧ емоу
не добрѣ ли г҃лемъ мꙑ ѣко самарѣнинъ еси тꙑ и бѣсъ имаши
отъвѣшта и҃с
азъ бѣса не имамъ
нъ чътѫ о҃тца моего ꙇ вꙑ не чьтете мене
азъ же не искѫ славꙑ моеѩ
естъ иштѧ и сѫдѧ
Амин амн г҃лѭ вамъ
аште кто слово мое съблюдетъ съмръти не иматъ видѣти въ вѣкъ
рѣшѧ же емоу июдеи
нꙑнѣ разоумѣхомъ ѣко бѣсъ имаши
авраамъ оумърѣтъ и п҃рци ꙇ тꙑ г҃леши ѣко
аште кто слово мое съблюдетъ не иматъ въкоусити съмръти въ вѣкъ
еда тꙑ болеи еси о҃тца нашего авраама ꙇже оумьрѣтъ
и п҃рци оумьрѣшѧ
кого сѧ самъ тꙑ твориши
отъвѣшта и҃с
аште азъ славлѭ сѧ самъ слава моѣ ничтоже естъ
естъ о҃тцъ мои славѧи мѧ егоже вꙑ г҃лете ѣко б҃ъ нашъ естъ
ꙇ не познасте его
азъ же вѣмъ і
ꙇ аште рекѫ ѣко не вѣмь его бѫдѫ подобенъ вамъ лъжь
нъ вѣмъ і и слово его съблюдаѭ҄
авраамъ о҃тцъ вашъ радъ би бꙑлъ да би видѣлъ дьнь мои ꙇ видѣ и въздрадова сѧ
Рѣшѧ же июдеи къ немоу
пѧти десѧтъ лѣтъ не оу имаши ꙇ аврама ли еси видѣлъ
рече имъ и҃с
аминь амн г҃лѭ вамъ
прѣжде даже не бꙑстъ аврамъ азъ есмъ
Вьзѧсѧ же камение да връгѫтъ на нь
ꙇ҃с же съкрꙑ сѧ и изиде и ц҃ркве ꙇ прошедъ по срѣдѣ ихъ идѣаше и хождааше
Ꙇ мимо идꙑ и҃с видѣ ч҃лва слѣпа отъ рождъства
и въпросишѧ и оученици его г҃лѭще
оучителю къто съгрѣши сь ли или родителѣ его да слѣпъ роди сѧ
отъвѣшта и҃с
ни сь съгрѣши ни родителѣ его нъ да авѧтъ сѧ дѣла б҃жиѣ на немъ
мьнѣ подобаатъ дѣлати дѣла посълавъшааго мѧ доньдеже день естъ
придетъ ноштъ егда никтоже не можетъ дѣлати
егда въ мирѣ есмъ свѣтъ есмь мироу
си рекъ плинѫ на землѭ҄ ꙇ сътвори брение отъ плиновениѣ ꙇ помаза емоу очи бръньемь ꙇ рече емоу
иди
оумꙑи сѧ въ коупѣли силоуамьсцѣ еже съказаатъ сѧ посъланъ
ꙇде же и оумꙑ сѧ и приде видѧ
сѫсѣди же и иже и бѣахѫ видѣли прѣжде ѣко слѣпъ бѣ г҃лаахѫ
не сь ли естъ сѣдѧи и просѧ
ови г҃лаахѫ ѣко сь естъ
онъ же г҃лааше ѣко
азъ есмъ
г҃лаахѫ же емоу
како ти сѧ отврѣсте очи
отъвѣшта онъ и рече
ч҃лвкъ нарицаемꙑ и҃с брьнье сътвори
и помаза очи мои и рече ми
иди въ кѫпѣль силоуамлѭ и оумꙑи сѧ
шедъ же и оумꙑвъ сѧ прозьрѣхъ
рѣшѧ же емоу
къде тъ естъ
г҃ла
не вѣмъ
вѣсѧ и къ фарисѣемъ иже бѣ иногда слѣпъ
бѣ же собота егда сътвори брьнье и҃с и отвръзе емоу очи
пакꙑ же въпрашаахѫ и фарисѣи како прозьрѣ
онъ же рече имъ
брьнье положи мьнѣ на очию и оумꙑхъ сѧ и виждѫ
г҃лахѫ же отъ фарисѣи едини
нѣстъ сь отъ б҃а ч҃лкъ ѣко соботꙑ не хранитъ
ови г҃лаахѫ
како можетъ ч҃лкъ грѣшенъ сица знамениѣ творити
ꙇ распьрѣ бѣ вь нихъ
г҃лашѧ слѣпьцю пакꙑ
тꙑ чъто г҃леши о немь ѣко отвръзе очи твои
онъ же рече ѣко п҃ркъ естъ
не ѩсѧ же вѣрꙑ июдеи о немь ѣко бѣ слѣпъ и прозьрѣ доньдеже призъвашѧ родителѣ того прозьрѣвъшааго и въпросишѧ ѣ г҃лѭште
сь ли естъ с҃нъ ваю егоже вꙑ г҃лете ѣко слѣпъ сѧ роди
како оубо нꙑнѣ видитъ
отъвѣштасте же имъ родителѣ его и рѣсте
вѣвѣ ѣко сь естъ с҃нъ наю ꙇ ѣко слѣпъ сѧ роди
како же нꙑнѣ видитъ не вѣвѣ ли кто емоу отвръзе очи вѣ не вѣвѣ
самого въпросите
въздрастъ иматъ
самъ о себѣ да г҃летъ
сице рѣсте родителѣ его ѣко боѣашете сѧ июдеи
юже бо сѧ бѣахѫ съложили июдѣи да ѣще кто исповѣстъ х҃а о҅тълѫченъ соньмишта бѫдетъ
сего ради родителѣ его рѣсте ѣко
въздрастъ иматъ
самого въпросите
призъвашѧ же въторицеѭ ч҃ка иже бѣ слѣпъ ꙇ рѣшѧ емоу
даждь славѫ б҃оу
мꙑ вѣмь ѣко ч҃лкъ сь грѣшенъ естъ
отъвѣща же онъ и рече
аште грѣшъникъ естъ не вѣмъ
едино вѣмь ѣко слѣпъ бѣхъ нꙑнѣ же виждѫ
Рѣшѧ же емоу пакꙑ
что сътвори тебѣ
како отвръзе очи твои
рѣхъ вамъ юже и не слꙑшасте
что хоштете пакꙑ слꙑшати
еда и вꙑ хоштете оученици его бꙑти
они же оукоришѧ и и рѣшѧ
тꙑ оученикъ еси того
мꙑ же мосеови есмъ оученици
мꙑ вѣмъ ѣко мосѣови г҃ла б҃ъ
сего же не вѣмъ отъ кѫдоу естъ
отъвѣшта ч҃лкъ и рече имъ
о семь бо дивъно естъ ѣко вꙑ не вѣсте отъ кѫдоу естъ ꙇ отвръзе очи мои
вѣмъ же ѣко грѣшьникъ б҃ъ не послоушаатъ нъ аште кто б҃гочтецъ естъ и волѭ его сътворитъ того послоушаатъ
отъ вѣка нѣстъ слꙑшано ѣко кто отвръзе очи слѣпоу рожденоу
аште не би отъ б҃а бꙑлъ съ не моглъ би творити ничесоже
отъвѣшташѧ и рѣшѧ емоу
въ грѣсѣхъ тꙑ родилъ сѧ еси весь ꙇ҅ тꙑ ли нꙑ оучиши
ꙇ изгънашѧ и вънъ
слꙑша и҃с ѣко изгънашѧ и вонъ ꙇ обрѣтъ і рече емоу
тꙑ вѣроуеши ли въ с҃на б҃жиѣ
отъвѣшта онъ и рече
кто естъ г҃и да вѣрѫ имѫ въ него
рече же емоу и҃с
видѣлꙑ и еси ꙇ г҃лѧи съ тобоѭ тъ естъ
онъ же рече
вѣроуѭ г҃и
и поклони сѧ емоу
Ꙇ рече и҃съ
на сѫдъ азъ въ миръ сь придъ да не видѧштеи видѧтъ ꙇ видѧштеи слѣпи бѫдѫтъ
ꙇ слꙑшашѧ се отъ фарисѣи сѫщеи съ нимъ ꙇ рѣшѧ емоу
еда и мꙑ слѣпи есмъ
рече же имъ и҃с
аще бисте слѣпи бꙑли не бисте имѣли грѣха
нꙑнѣ же г҃лете ѣко
видимъ
и грѣхъ вашъ прѣбꙑваатъ
Да не съмѫштаатъ сѧ ваше с҃рдце
вѣроуите въ б҃а и въ мѧ вѣроуите
въ домоу о҃тца моего обитѣли мъногꙑ сѫтъ
аште ли же ни реклъ бимъ вамъ ѣко идѫ оуготовати мѣсто вамъ
и ѣште идѫ оуготоваѭ мѣсто вамъ пакꙑ придѫ и поимѫ вꙑ къ себѣ да идеже есмъ азъ и вꙑ бѫдете
и ѣможе азъ идѫ вѣсте и пѫть вѣсте
г҃ла емоу тома
г҃и не вѣмь камо идеши
ꙇ како пѫтъ можемъ вѣдѣти
г҃ла емоу и҃с
азъ есмъ пѫть и истина и животъ
никтоже придетъ къ отьцю тъкъмо мъноѭ
аште мѧ бисте знали и отъца моего знали бисте оубо
и отъ селѣ познаате и и оувѣдѣсте и
г҃ла емоу филипъ
г҃и покажи намъ отъца и довьлетъ намъ
г҃ла емоу и҃с
толико ли врѣмѧ съ вами есмъ и не позна ли мене
филипе видѣвꙑ мѧ видѣ отца
и како тꙑ г҃леши
покажи намъ о҃тъца
не вѣроуеши ли ѣко азъ въ о҃тци и отецъ вь мнѣ естъ
Г҃лꙑ ѩже азъ г҃лѭ вамъ о себѣ не г҃лѭ
о҃тцъ же прѣбꙑваѩи въ мьнѣ тъ творитъ дѣла
вѣрѫ имѣте мьнѣ ѣко азъ въ отьци и отъцъ въ мьнѣ
аште ли же ни за та дѣла вѣрѫ емле҄те ми
амин амин г҃лѭ вамъ
вѣроуѩи въ мѧ дѣла ѣже азъ творѭ и тъ сътворитъ и больша сътворитъ сихъ
ѣко азъ къ отьцю грѧдѫ
ꙇ҅ егоже колижъдо просите въ імѧ мое то сътворѭ да прославитъ сѧ о҃цъ о с҃нѣ
ꙇ аште чесо просите въ імѧ мое азъ сътворѭ
аште любите мѧ заповѣди моѩ съблюдѣте
ꙇ азъ оумолѭ о҃тца ꙇ иного параклита дастъ вамъ да бѫдетъ съ вами вь вѣкъ д҃хъ истинънꙑ егоже миръ не можетъ приѩти ѣко не видитъ его ни знаатъ его
вꙑ же знаате и ѣко въ васъ прѣбꙑваатъ
и въ васъ бѫдетъ
не оставлѭ васъ сиръ
придѫ къ вамъ
еште мало и миръ к томоу не видитъ мене
вꙑ же видите мѧ ѣко азъ живѫ и вꙑ живи бѫдете
въ тъ день разоумѣате ѣко азъ въ о҃тци моемь ꙇ вꙑ въ мьнѣ и азъ въ васъ
ꙇмѣѩи заповѣди моѩ и съблюдаѩ ѩ тъ естъ любѧи мѧ
а любѧи мѧ вьзлюбле҄нъ бѫдетъ о҃тцмъ моимь и азъ възлюблю и ꙇ ѣвлѭ҄ сѧ емоу самъ
г҃ла емоу июда не искариотъскꙑ
г҃и и что бꙑстъ ѣко намъ хоштеши сѧ авити а не вьсемоу мироу
отъвѣща и҃с и рече емоу
аште кто любитъ мѧ слово мое съблюдетъ ꙇ о҃тцъ мои вьзлюбитъ і ꙇ къ немоу идевѣ ꙇ обитѣль оу него сътворивѣ
не любѧи мене словесъ моихъ не съблюдаетъ
ꙇ слово еже слꙑшите нѣстъ мое нъ посълавъшааго мѧ о҃тца
си г҃лахъ вамъ въ васъ сꙑ
параклитъ же д҃хъ с҃тꙑ егоже посьлетъ о҃цъ въ імѧ мое тъ вꙑ наоуⷱ҇тъ вьсемоу ꙇ вьспомѣнетъ вамъ вьсѣ еликоже рѣхъ вамъ
миръ оставлѣѭ вамъ
миръ мои даѭ вамъ
не ѣкоже вьсь миръ даатъ азъ даѭ вамь
Да не съмѫштаатъ сѧ ваше с҃рдце ни оустрашаатъ
слꙑшасте ѣко азъ рѣхъ вамъ
идѫ и придѫ къ вамъ
аште бисте любили мѧ въздрадовали сѧ бисте оубо ѣко рѣхъ идѫ къ о҃тцю ѣко отецъ мои болии мене естъ
ꙇ нꙑнѣ рѣхъ вамъ прѣжде даже не бѫдетъ да егда бѫдетъ вѣрѫ имете
Ю҅же не мъного г҃лѭ съ вами
грѧдетъ бо сего мира кънѧѕъ ꙇ вь мьнѣ не иматъ ничесоже
нъ да разоумѣатъ миръ ѣко люблю о҃тца и҅ ѣкоже заповѣдѣ мьнѣ о҃тцъ тако творѭ
въстанѣте
идѣмъ отъ сѫдоу
азъ есмъ лоза истинънаѣ ꙇ о҃тцъ мои дѣлатель естъ
вьсѣкѫ разгѫ не творѧштѫѭ плода ꙇзъметъ ѭ ꙇ вьсѣкѫ творѧштѫ плодъ отрѣбитъ ѭ да плодъ болии сътворитъ
Оуже вꙑ чисти есте за слово еже г҃лахъ вамъ
бѫдѣте въ мънѣ и азъ въ васъ
ѣкоже розга не можетъ плода творити о себѣ аште не бодетъ на лозѣ тако и вꙑ аште вь мьнѣ не прѣбѫдете
азъ есмъ лоза
вꙑ раждие
ꙇже бѫдетъ въ мьнѣ и азъ въ немь сътворитъ плодъ мъногъ ѣко без мене не можете творити ничесоже
аште кто въ мьнѣ не прѣбѫдетъ ꙇзвръжетъ сѧ вонъ ѣкоже розга и ꙇсъшетъ ꙇ събираѭтъ ѭ и въ огнь вълагаѭтъ и съгараатъ
аште прѣбѫдете въ мьнѣ ꙇ г҃ли мои въ васъ прѣбѫдѫтъ Емоуже колижъдо хоштете просите и бѫдетъ вамъ
О҅ семь прослави сѧ отⷰ҇ъ мои да плодъ мъногъ сътворите ꙇ бѫдете мои оученици
ѣкоже възлюби мѧ о҃цъ и азъ възлюбихъ вꙑ
бѫдѣте въ любьви моеи
аще заповѣди моѩ съблюдете прѣбѫдете въ любьви моеи ѣкоже азъ заповѣди о҃тца моего съблюсъ ꙇ прѣбꙑваѭ въ него любьве
се г҃лахъ вамъ да радость моѣ =въ= =васъ= бѫдетъ ꙇ радость ваша исплънитъ сѧ
си естъ заповѣдь моѣ да любите дроугъ дроуга ѣкоже възлюбихъ вꙑ
большѧ сеѩ любьве никтоже не иматъ да кто д҃шѫ своѭ положитъ за дроугꙑ своѩ
Вꙑ дроуѕи мои есте аште творите елико азъ заповѣдаѭ вамъ
Юже не г҃лѭ васъ рабъ
рабъ бо не вѣстъ что творитъ г҃ъ его
вꙑ же рѣхъ дроугꙑ ѣко вьсѣ ѣже слꙑшахъ отъ о҃тца моего съказахъ вамъ
не вꙑ мене избърасте нъ азъ избърахъ вꙑ и положихъ вꙑ да вꙑ идете и плодъ принесете ꙇ плодъ вашъ прѣбѫдетъ да егоже колижъдо просите отъ о҃тца въ імѧ мое дастъ вамъ
Си заповѣдаѭ вамъ да любите дроугъ дроуга
аште миръ васъ ненавидитъ вѣдите ѣко мене прѣжде васъ възненавидѣ
аште отъ мира бисте бꙑли миръ оубо свое любилъ би
ѣко же отъ мира нѣсте нъ азъ избърахъ вꙑ отъ мира сего ради ненавидитъ васъ миръ
Помьните слово еже азъ рѣхъ вамъ
нѣстъ рабъ болеи г҃а своего
Аште мене изгънашѧ и васъ ижденѫтъ
аште слово мое съблюсѧ и ваше съблюдѫтъ
нъ си вьсѣ сътворѧтъ вамъ за имѧ мое ѣко не вѣдѧтъ посълавъшааго мѧ
а҅ще не бимь пришелъ и г҃лалъ имъ грѣха не бѫ имѣли
нꙑнѣ же и винꙑ не имѫтъ о грѣсѣ своемъ
ненавидѧи мене и о҃тца моего ненавидитъ
аште дѣлъ не бимь сътворилъ въ нихъ ꙇхъже инъ никтоже сътвори грѣха не бѫ имѣли
нꙑнѣ же и видѣшѧ и възненавидѣшѧ и мене и о҃тца моего
нъ да събѫдетъ сѧ слово писаное въ законѣ ихъ ѣко
възненавидѣшѧ мѧ спꙑти
Е҅гда же придетъ параклитъ егоже азъ посълѭ вамъ отъ о҃тца д҃хъ истинънꙑ ꙇже отъ о҃тца исходитъ тъ съвѣдѣтельствоуоутъ о мънѣ
ꙇ вꙑ же съвѣдѣтельствоуоуте ѣко искони съ мъноѭ есте
си г҃лахъ вамъ да не съблазните сѧ
отъ съньмиштъ ижденѫтъ вꙑ
нъ придетъ година да вьсѣкъ иже оубиетъ вꙑ мьнитъ сѧ слоужъбѫ приносити б҃оу
Ꙇ си сътворѧтъ вамъ ѣко не познашѧ о҃тца ни мене
нъ се г҃лахъ вамъ да егда придетъ година поминаате си ѣко азъ рѣхъ вамъ
сихъ же вамъ испръва не рѣхъ ѣко съ вами бѣхъ
нъінѣ же идѫ къ посълавъшюмоу мѧ ꙇ никтоже отъ васъ не въпрашаатъ мене
камо идеши
нъ ѣко си г҃лахъ вамъ скръби исплънь сръдъца ваша
нъ азъ истинѫ вамъ г҃лѭ
оунѣе естъ вамъ да азъ идѫ
аште бо не идѫ азъ параклитъ не придетъ къ вамъ
аште ли же идѫ посълѭ и къ вамъ
и пришедъ онъ обличитъ мира о грѣсѣ и о правъдѣ и о сѫдѣ
о грѣсѣ оубо ѣко не вѣроуѭтъ въ мѧ
о правьдѣ же ѣко къ отьцю идѫ ꙇ къ томоу не видите мене
о сѫдѣ же ѣко кънѧѕъ мира сего осѫжденъ бꙑстъ
еще мъного имамъ г҃лати вамъ нъ не можете носити нꙑнѣ
егда же придетъ онъ д҃хъ истинънꙑ наставитъ вꙑ на вьсѣкѫ истинѫ
не о себѣ бо г҃лати иматъ нъ елико аще оуслꙑшитъ г҃лати иматъ ꙇ грѧдѫштаа възвѣститъ вамъ
онъ мѧ прославитъ ѣко отъ моего прииметъ ꙇ вьзвѣститъ вамъ
Вьсѣ елико иматъ отецъ моѣ сѫтъ
сего ради рѣхъ вамъ ѣко отъ моего прииметъ и възвѣститъ вамь
въ малѣ и к томоу не видите мене и пакꙑ въ малѣ и оузърите мѧ и ѣко идѫ къ о҃тцю
Рѣшѧ же отъ оученикъ его къ себѣ
что естъ се еже г҃летъ намъ въ малѣ и не видите мене ꙇ пакꙑ въ малѣ и оузьрите мѧ ꙇ
ѣко идѫ къ о҃тцю
г҃лаахѫ же
что естъ се еже г҃летъ
въ малѣ
не вѣмь что г҃летъ
Разоумѣ же и҃с ѣко хотѣхѫ и въпрашати и рече имъ
о семь ли сътѧѕаете сѧ междю собоѭ ѣко рѣхъ
въ малѣ и не видите мене ꙇ пакꙑ въ малѣ и оузьрите мѧ
аминь аминь г҃лѭ вамъ ѣко въсплачете сѧ и въздрꙑдаате вꙑ и миръ въздрадоуоутъ сѧ
вꙑ же печальни бѫдете нъ печаль ваша въ радостъ бѫдетъ
жена егда раждаатъ печаль иматъ ѣко приде годь еѩ
егда же родитъ отрочѧ къ томоу не помьнитъ скръби за радостъ ѣко роди сѧ ч҃лвкъ въ миръ
ꙇ вꙑ же оубо нꙑнѣ печальни бѫдете
пакꙑ же оузьрѭ вꙑ и въздрадоуоутъ сѧ с҃рдце ваше ꙇ радости вашеѩ никтоже не вьзъметъ отъ васъ
ꙇ въ тъ дьнь мене не въпросите ничесоже
Аминь амин г҃лѭ вамъ ѣко ащте чесо просите отъ о҃тца въ імѧ мое дастъ вамъ
до селѣ не просисте ничесоже въ імѧ мое
просите и примете да радостъ ваша исплънена бѫдетъ
си въ притъчахъ г҃лахъ вамъ
нъ придетъ година егда къ томоу въ притъчахъ не г҃лѭ вамъ нъ не обиноуѩ сѧ о о҃тци възвѣштѫ вамъ
въ тъ день въ імѧ мое въспросите ꙇ не г҃лѭ вамъ ѣко азъ оумолѭ҄ о҃тца о васъ
самъ бо отецъ любитъ вꙑ ѣко вꙑ мене възлюбисте ꙇ вѣровасте ѣко азъ отъ б҃а изидъ
ꙇзидъ отъ о҃тца и придъ въ мирь
пакꙑ оставлѣѭ миръ ꙇ идѫ къ о҃тцоу
г҃лашѧ емоу оученици его
се нꙑнѣ не обиноуѩ сѧ глаголеши а притъчѧ никоѩже не г҃леши
нꙑнѣ вѣмъ ѣко вѣси вьсѣ и не трѣбоуеши да кто тѧ въпрашаатъ
о семь вѣроуемъ ѣко отъ б҃а ишелъ еси
отъвѣшта имъ и҃с
нꙑнѣ ли вѣроуоуте
се грѧдетъ година и нꙑнѣ приде да разидетъ сѧ кожъдо въ своѣ
ꙇ мене единого оставите ꙇ нѣсмъ единъ ѣко отецъ съ мъноѭ естъ
си г҃лахъ вамъ да въ мьнѣ мира имате
въ мирѣ скръбьни бѫдете нъ дръзаите
азъ побѣдихъ мира
Въ единѫ же соботъ мариѣ магдалини приде за оутра еште сѫшти тъмѣ на гробъ ꙇ видѣ камень вьзѧтъ отъ гроба
тече же и приде къ симоноу петроу ꙇ къ дроугоумоу оученикоу егоже люблѣаше и҃съ
ꙇ г҃ла има
възѧсѧ г҃а отъ гроба ꙇ не вѣмь къде положишѧ и
ꙇзиде же петръ и дроугꙑ оученикъ ꙇ идѣашете къ гробоу
течаашете же оба въ коупѣ
ꙇ дроугꙑ оученикъ тече скорѣе петра ꙇ приде прѣжде къ гробоу
ꙇ приникъ видѣ ризꙑ лежѧштѧ
обаче не вьниде
Приде же и симонь петръ въ слѣдъ его ꙇ вьниде прѣжде въ гробъ ꙇ видѣ ризꙑ лежѧштѧ ꙇ сѵ҅дарь иже бѣ на главѣ его не съ ризами лежѧшть нъ особь съвитъ на единомь мѣстѣ
тъгда же вьниде ꙇ дроугꙑ оученикъ пришедꙑ прѣжде къ гробоу ꙇ видѣ и вѣрова
не оу бо вѣдѣахѫ кънигъ ѣко подобаатъ емоу отъ мрътвꙑхъ въскръснѫти
ꙇдете же пакꙑ къ себѣ оученика
Мариѣ же стоѣше оу гроба вьнѣ плачѫшти сѧ
ѣко же плакааше сѧ приниче въ гробъ
ꙇ видѣ дъва анⷸ҇ла въ бѣлахъ сѣдѧшта единого оу главꙑ ꙇ единого оу ногоу ꙇдеже бѣ лежало тѣло и҃сво
ꙇ г҃ласте е҅и҅ она
жено что плачеши сѧ
г҃ла има ѣко
вьзѧсѧ г҃а моего ꙇ не вѣмь кьде положишѧ и
се рекъши обрати сѧ вьспѧть ꙇ видѣ и҃са стоѩшта ꙇ не вѣдѣаше ѣко и҃съ естъ
г҃ла еи и҃съ
жено что сѧ плачеши
кого иштеши
она же мьнѧшти ѣко врътоградарь естъ рече емоу
г҃и аште тꙑ еси възѧлъ повѣждь мьнѣ къде и еси положилъ ꙇ азъ ꙇ вьзъмѫ
г҃ла еи и҃сь марие
обраштьши же сѧ она г҃ла емоу евреискꙑ
раввоуни
еже наречетъ сѧ оучителю
г҃ла еи ꙇ҃съ
не прикасаи сѧ мьнѣ
не оу бо вьзидъ къ о҃тцю моемоу
ꙇди же къ братри моеи ꙇ рьци имъ
въсхождѫ къ о҃тцю моемоу и о҃цю вашемоу ꙇ б҃оу моемоу и б҃оу вашемоу
приде мариѣ магдалини вьзвѣштаѭшти оученикомъ ѣко видѣ г҃а ꙇ си рече еи
Сѫшти же поздѣ вь тъ день вь единѫ соботъ ꙇ двьремъ затвореномъ ꙇдеже бѣахѫ оученици его събърани за страхъ июдеискъ приде и҃съ
ꙇ ста по срѣдѣ и г҃ла имъ
миръ вамъ
ꙇ се рекъ показа имъ рѫцѣ и ноѕѣ и ребра своѣ
Въздрадовашѧ же сѧ оученици видѣвъше г҃а
Рече имъ и҃с пакꙑ
миръ вамъ
ѣкоже посъла мѧ отъцъ и азъ сълѫ вꙑ
ꙇ҅ се рекъ доуноу и г҃ла имъ
приимѣте д҃ха с҃та
ꙇмъже отъпоустите грѣхꙑ отъпоустѧтъ сѧ имъ
Тома же единъ отъ обою на десѧте нарицаемꙑ близнецъ не бѣ тоу съ ними егда приде и҃с
г҃лаахѫ же емоу дроуѕии оученици
видѣхомъ г҃а
онъ же рече имъ
аште не виждѫ на рѫкоу его ѣзвꙑ гвоздеинꙑѩ҅ ꙇ въложѫ рѫкꙑ моеѩ въ ребра его ни въложѫ пръста моего въ ѣзвѫ гвоздиинѫѭ҄ не имѫ вѣрꙑ
Ꙇ҅ по осми денъ пакꙑ бѣа҅хѫ вънѫтрь оученици его ꙇ тома съ ними
Приде и҃с двьремь затворенамъ ꙇ ста по срѣдѣ и рече
миръ вамъ
По томь г҃ла томѣ
принеси пръста твоего сѣмо ꙇ визжь рѫцѣ мои ꙇ҅ принеси рѫкѫ твоѭ ꙇ въложи въ ребра моѣ ꙇ не бѫди невѣренъ нъ вѣренъ
ꙇ отъвѣшта тома и рече емоу
г҃ь мои
б҃ъ мои
г҃ла емоу и҃съ ѣко
видѣвъ мѧ вѣрова
блажени не видѣвъ. шеи ꙇ вѣровавъшеи
мънога же ина знамениѣ сътвори и҃с прѣдъ оученикꙑ своими ѣже не сѫтъ писана въ кънигахъ сихъ
си же писана бꙑшѧ да вѣрѫ имете ѣко и҃с естъ х҃ъ с҃нъ б҃жіи ꙇ да вѣрѫѭште живота вѣчънааго имате въ імѧ его
